བློ་གྲོས་མཐའ་ཡས་པའི་མཛོད།
མཛད་པ་པོ། འཇམ་མགོན་ཀོང་སྤྲུལ་བློ་གྲོས་མཐའ་ཡས།

དཔེ་སྐྲུན་གསལ་བཤད།
༄༅། །རང་ཅག་ཐོག་མེད་ནས་ལས་ཉོན་གྱི་དབང་གིས་ཁམས་གསུམ་དུ་གྲངས་མེད་པའི་སྐྱེ་འཆི་རེ་མོས་ཀྱིས་འཁོར་ཞིང༌། མ་ཟད་རྗེ་སྒམ་པོ་པས་འཁོར་བ་ལ་རང་སངས་ཡོད་དམ་ཞེ་ན། འཁོར་བ་མཐའ་མེད་པར་གྲགས་པ་དེ་ཡིན་ནོ་ཞེས་ཇི་སྐད་གསུངས་པ་བཞིན། ད་དུང་ལས་ཉོན་གྱི་གཉེན་པོ་སྟོབས་ལྡན་ཞིག་རྒྱུད་ལ་མ་སྐྱེས་ཀྱི་བར་དུ་མཐའ་མེད་པར་འཁོར་ཞིང་སྡུག་བསྔལ་ཟད་མི་ཤེས་པ་མྱོང་དགོས། དེས་ན་ད་རེས་ཐོབ་པའི་དལ་འབྱོར་འདི་ནི་རང་དབང་ཡོད་ཅིང་མཐུན་པར་གནས་པ་ཡིན་པས་ཡང་སྲིད་ཟློག་བྱེད་ལས་ཉོན་གྱི་གཉེན་པོ་ལམ་གྱི་སྣོད་མཆོག་ཏུ་རྒྱལ་བ་སྲས་དང་བཅས་པས་ལན་གཅིག་མིན་པར་བསྔགས་པས། རིན་ཐང་ཆེ་བའི་ལུས་རྟེན་འདི་ཡི་སྟེང་ནས་རྣམ་གཡེང་དང་ཕྱི་བཤོལ་མེད་པར་ཡང་སྲིད་སྤོང་བའི་ཐབས་ལ་ཡོད་དགུའི་རྩལ་གྱིས་འབུངས་དགོས་པ་ནི་བགྱི་བར་འོས་པ་གཅིག་པུ་ཡིན་ནོ། །
དེ་ལ་ངེས་པར་དུ་ཤེས་དགོས་པ་ནི་བར་དོའི་རྣམ་གཞག་སྟེ། ཡོངས་གྲགས་ཆོས་མངོན་པ་སོགས་ཀྱི་བཤད་ཚུལ་ལ་སྲིད་པ་བཞིའི་ནང་ཚན་བར་སྲིད་ཁོ་ན་ལ་བར་དོར་གསུངས་པའི་སྒྲ་དོན་ནི། འཆི་སྲིད་འགགས་ནས་སྐྱེ་སྲིད་མ་ཤར་བའི་བར་གྱི་གནས་སྐབས་ཡིན་པས་དེ་སྐད་བརྗོད་ལ། དེ་ནི་ཤེས་བྱ་ཀུན་ཁྱབ་མཛོད་ལས་སྔོན་རྗེས་གཉིས་ཀྱི་བར་ན་གནས་པའི་ཕྱིར་བར་དོ་ཞེས་བྱ། ཞེས་ཇི་སྐད་གསུངས་པ་དང་མཐུན་ལ། སྒྲ་དོན་དེ་ཉིད་ཡངས་པའི་དབང་དུ་བྱས་ཏེ་སྲིད་པ་བཞི་ཀ་ལ་བར་དོའི་མིང་བཏགས། དེ་ལས་འཆི་ཁ་བར་དོ། སྲིད་པ་བར་དོ། སྐྱེ་གནས་བར་དོ་གསུམ་པོ་སྐུ་གསུམ་གྱི་ངོ་བོར་གནས་པས་གཞི་ཡི་སྐུ་གསུམ་དུ་བརྗོད། བར་དོ་ཐོས་གྲོལ་སོགས་སུ་བར་པ་ལ་ཆོས་ཉིད་བར་དོ་དང་སྲིད་པ་བར་དོ་གཉིས་སུ་ཕྱེ་མཛད་ཡོད། དེ་ངོ་མ་ཤེས་ན་འཁྲུལ་པ་རྒྱུན་འབྱམས་ཀྱིས་བར་དོ་གསུམ་པོ་སྔ་ཕྱི་བར་མཚམས་མེད་པས་མུ་མཐའ་མེད་པར་འཁོར་ཞིང་འཁྱམས་ལ། དེའི་གཉེན་པོར་ད་ལྟ་ནས་བར་དོའི་རྣམ་གཞག་ཤེས་ཤིང་ཉམས་སུ་ལེན་པས་གདེང་ཚད་ཐོབ་པ་ཞིག་དགོས། དེའི་དབང་གིས་བར་དོའི་གོ་དོན་གཞན་ཞིག་ནི། ཕྱོགས་མཐའ་གཉིས་སུ་མ་ལྷུངས་པ་ལ་བར་དོ་ཞེས་པ་ཡིན་ལ། དེ་ལྟར་ན་སྐྱེ་འཆི་བར་དོ་གསུམ་གྱི་ངོ་བོ་སྐུ་གསུམ་དུ་གནས་པ་ཉིད་མཐའ་གཉིས་སུ་མ་ལྷུངས་པར་བར་དུ་གནས་པ་ཡིན་པས་ཆོས་ཉིད་ཀྱི་བར་དོ་ཞེས་དང༌། དེ་ཉིད་ཚུལ་བཞིན་དུ་ལྟ་སྒོམ་སྤྱོད་པ་ལ་ཡང་དེ་དང་དེའི་བར་དོ་དང༌། དེས་འཁྲུལ་པ་རྒྱུན་ཆད་དེ་གནས་ལུགས་ཇི་བཞིན་མངོན་དུ་གྱུར་པ་ལ་འབྲས་བུའི་བར་དོ་ཞེས་སུ་རྗེ་མི་ལས་གསུངས་ལ། དེས་ན་འཆི་ཁ་བར་དོ། ཆོས་ཉིད་བར་དོ། སྲིད་པ་བར་དོ་གསུམ་པོ་དེ་དག་ཏུ་དྲན་པས་ཟིན་ཏེ་ལམ་གྱི་འཕྲོ་མཐུད་ནས་སྒོམ་པ་ནི་གཞན་ལས་ས་ཆོད་ཆེ་བ་ཡིན་ཏེ། རྗེ་ནཱ་རོ་པས། བར་དོ་འདི་རླུང་སེམས་འདྲེས་པའི་ལུས་ལོངས་སྐུ་དང་རྗེས་མཐུན་དུ་གདོད་མ་ནས་གནས་པས་རྟེན་ཤིན་ཏུ་བཟང༌། ཤེས་པའང་ཉིན་སྣང་ལས་རྨི་ལམ་བདུན་འགྱུར་གྱིས་གསལ། རྨི་ལམ་ལས་བར་དོ་བདུན་འགྱུར་གྱིས་གསལ་ཞིང་འགྱུར་བ་ཡང་སླ་སྟེ། ཤེས་པ་རྟེན་མེད་པས་དྲན་འདུན་བརྟེན་པར་དཀའ་ཞིང༌། དྲན་པས་ཟིན་ན་ལམ་བགྲོད་པ་ལ་ཚེགས་མེད་དེ་བར་དོར་ཐུན་གཅིག་སྒོམ་པས་གྲོལ་ལོ། །ཞེས་གསུངས་པ་ལྟར། བར་དོ་ཕྱི་མ་གསུམ་པོ་ལམ་དུ་ལེན་ནས་སྐུ་གསུམ་གང་རུང་དུ་གྲོལ་བ་མངོན་དུ་བྱ་དགོས་ལ། དེ་ཡང་ད་ལྟའི་སྐྱེ་གནས་བར་དོ་འདི་ལ་རག་ལས་པས་ད་རེ་མི་ལུས་ལན་གཅིག་ཐོབ་པའི་དུས་འདིར་ལོང་མེད་རྒྱུད་ལ་འཁོལ་བས་ལེ་ལོ་སྤངས་ཏེ་ཐོས་བསམ་སྒོམ་གསུམ་ལ་གཡེངས་མེད་དུ་བརྩོན་ཅིང་སྣང་སེམས་ལམ་དུ་སློང་བ་ལ་ནུས་པ་ཅི་ཡོད་ཀྱིས་འབད་དགོས། དེ་ཡི་དབང་གིས་སྐྱེ་གནས་བར་དོའི་གནས་སྐབས་ལས་བསམ་གཏན་བར་དོ་ཞེས་ཕྱེས་ནས་ཟུར་དུ་འདྲེན་པ་ཡིན། དེས་ན་གོང་དུ་བཤད་མ་ཐག་པ་ལྟར་བསམ་གཏན་བར་དོའི་གོ་སྐབས་འབྱེད་ཅིང༌། དོན་མེད་ཚེ་འདི་ཡི་བྱ་བ་ཐམས་ཅད་སྤངས་ཏེ་རྩེ་གཅིག་སྒྲུབ་ལ་གཞོལ་བས་གཡེངས་མེད་འཛིན་མེད་ཀྱི་ངང་ནས་བསྐྱེད་རྫོགས་སོགས་ལམ་རིམ་པ་གཉིས་ལ་བརྟན་པ་ཐོབ་པའམ་སྣེ་ཟིན་པ་དང༌། མ་མཐར་ཡང་བག་ཆགས་ཅི་ཐེབས་ཙམ་རེ་དང་དགེ་སྦྱོར་རྣམ་པ་གཞན་དང་གཞན་ཆེ་བ་ལ་ཞུམ་པ་མེད་ཅིང་ཆུང་བ་ལ་བརྙས་པ་མེད་པར་ཕྱོགས་སྒོར་མོ་ནས་ནུས་པ་ཅི་ཡོད་ཀྱིས་བརྩོན་དགོས་པ་ཡིན། དེ་ཙམ་དུ་མ་ཟད་དེ་དག་ལ་བརྟན་པ་བརྙེད་ནས་རྨི་ལམ་དུ་ཡང་དྲན་པས་ཟིན་ཅིང་སྐྱོང་ཐུབ་ན་བར་དོར་ཡང་དེ་བཞིན་ཐུབ་ངེས། སྦྱོང་བྱེད་ཀྱི་རྣལ་འབྱོར་དེ་དག་གིས་སྦྱང་གཞི་བར་དོ་གསུམ་གྱི་ངོ་བོ་གཞི་ཡི་སྐུ་གསུམ་དུ་གནས་པ་དེ་ཉིད་སྦྱངས་པས་འབྲས་བུ་སྐུ་གསུམ་གྱི་ངོ་བོར་འཚང་རྒྱ་བ་ནི་རྡོ་རྗེའི་ལུས་སེམས་ཀྱི་རྟེན་འབྲེལ་བསླུ་བ་མེད་པའོ། །དེ་བཞིན་སྒྲུབ་པ་ནི་སྦྱང་གཞི་སྦྱོང་བྱེད་ཀྱི་རྣམ་གཞག་ཤེས་པར་རག་ལས་པས་བླ་མ་གོང་མ་རྣམས་ཀྱིས་ལས་དང་པོ་བ་རྣམས་འཇུག་བདེ་བའི་ཐབས་སུ་མདོ་རྒྱུད་ཀྱི་དགོངས་པའི་བཅུད་ཕྱུངས་ཏེ་བརྩམས་པའི་བསྟན་བཅོས་མང་དུ་མཆིས་པ་ལས་ལག་ཏུ་གང་སོན་པ་བར་དོའི་སྤྱི་དོན་དྲན་པའི་མེ་ལོང་དང༌། བར་དོའི་གསོལ་འདེབས་དང༌། དེའི་འགྲེལ་བ་འཁྲུལ་མུན་གསལ་བའི་སྒྲོན་མེ་དང༌། བར་དོའི་ཆོས་བཤད་ཐར་པ་མཆོག་གི་གྲོང་ཁྱེར་དུ་འཇུག་པའི་སྒོ་ཆེན་རྣམས་དོན་གཉེར་ཅན་རྣམས་ལ་ཐོས་བསམ་སྒོམ་གསུམ་གྱི་ཉམས་ལེན་ལ་འཇུག་བདེ་བའི་ཆ་རྐྱེན་དུ་དམིགས་ནས་ཕྱོགས་གཅིག་ཏུ་བསྡེབས་ཏེ་༼བར་དོའི་ཁྲིད་ཡིག་གཅེས་བཏུས་༽ཞེས་པའི་མཚན་གསོལ་གྱིས་བློ་གྲོས་མཐའ་ཡས་པའི་མཛོད་ཅེས་པའི་དེབ་ཕྲེང་དུ་བཀོད་ནས་པར་སྐྲུན་ཞུས་པ་ལགས།
དེ་ཡང་ཞུ་དག་གི་ཐད་ལ་སླ་ཆོས་སུ་མ་སོང་བར་མ་ཕྱི་རྩིབས་རི་པར་མ་སོགས་གཞིར་བཞག་གིས། དེ་ལ་ས་བཅད་ཆད་ལྷག་དང་མ་གསལ་བ་སོགས་ཡོད་པ་རྣམས་སྣོན་འཕྲི་དང་གསལ་ཁ་ཅུང་ཟད་གཏོད་ཅིང༌། རྩ་གཞུང་ཡང་མཚམས་རེ་འགྲེལ་བ་དང་བསྟུན་ཏེ་གོ་རིམ་བསྣོལ་ནས་བཀོད་ཡོད། དེ་བཞིན་ཡིག་འབྲུ་གསལ་པོ་མིན་པ་ཚིག་སྦྱོར་འགྲེལ་དཀའ་བ་སོགས་ཀྱི་དབང་གིས་ཅི་བྱ་གཏོལ་མེད་དུ་གྱུར་པ་རེ་ཟུང་ཞིག་ཀྱང་རང་སོར་འཇོག་དགོས་བྱུང༌། འོན་ཀྱང་ཡིག་ནོར་མངོན་གསལ་ཅན་ལ་དགོས་ངེས་ཀྱི་དག་བཅོས་བཏང་ཞིང༌། གཞུང་ཚིག་མི་མཐུན་པ་རྣམས་ཕན་ཚུན་དཔྱད་བསྡུར་དང་བརྟག་ཞིབ་བྱས་ཏེ་མ་དག་རྒྱུན་འབྱམས་སུ་སོང་བ་མི་ཉུང་བ་ཞིག་ལ་གསལ་དག་གཙང་གསུམ་གྱི་ལེགས་བཅོས་ཞུ་ཐུབ་པ་བྱུང་བ་ནི། ཞུ་དག་གི་ལས་རིམ་ཁྲོད་ཀྱི་གྲུབ་འབྲས་བཟང་ཤོས་ཡིན་སྙམ་པས་ཡིད་སེམས་སྤྲོ་བའི་དཔལ་ཡོན་རབ་ཏུ་བརྟས།
ད་དུང་རྩ་འགྲེལ་གཉིས་ཀའི་ཚིག་དོན་མི་མཐུན་པའང་རེ་ཟུང་མཆིས་པས་དོགས་གནས་ཅི་ཡོད་མཁས་པའི་དབང་པོ་དག་ལ་བཀའ་འདྲི་ཞུས་ཤིང་དཔྱད་བསྡུར་བྱས་མཐར་ཐག་ཆོད་པ་ཁག་ཅིག་བཅོས་པ་ལས་གཞན་རྣམས་རྩ་འགྲེལ་སོ་སོར་གསལ་བ་ཇི་བཞིན་བཞག་ཡོད། འདིར་རྒྱ་ཆེའི་གཟིགས་པ་པོ་རྣམས་ཀྱིས་འཕྲལ་དུ་བརྗོད་དོན་གང་མཁོ་མྱུར་འཚོལ་བྱེད་ཐབས་སུ་དེང་དུས་ཀྱི་སྲོལ་བཞིན་དཀར་ཆག་ཀླད་དུ་བཀོད་ཅིང༌། ཐད་ཀའི་ས་བཅད་རྣམས་རྟགས་༼ ༽འདིའི་བར་དུ་བཅུག་ཡོད། ཞུ་དག་གི་བྱ་བའི་ཐད་ལ་རང་དགོན་གྱི་བཤད་གྲྭའི་སློབ་གཉེར་བ་ཚོས་ཉིན་རེའི་མཛད་རིམ་གྱི་བར་གསེང་གི་དུས་ཚོད་བློས་བཏང་སྟེ་སྐུ་ངལ་འཛེམ་མེད་ཀྱིས་ཐུགས་ཁུར་རོགས་རམ་གནང་བར་འདི་ག་རིག་པའི་རྡོ་རྗེའི་ཡིག་གསོག་དང་རྩོམ་སྒྲིག་སྡེ་ཚན་ནས་ལེགས་གསོལ་རྗེས་སུ་ཡི་རང་བཅས་གསན་བསམ་སློབ་གཉེར་གེགས་མེད་མཐར་ཕྱིན་ཏེ་ཚེ་དང་སྒྲུབ་པ་མཉམ་པར་འགྱུར་བའི་སྨོན་འདུན་རྩེ་གཅིག་ཏུ་ཞུའོ། །
ཞུ་སྒྲིག་གི་བྱ་བ་འདི་ལ་ནོངས་པ་ཅི་མཆིས་སྲས་བཅས་རྒྱལ་བའི་སྤྱན་སྔར་སྙིང་ནས་མཐོལ་ཞིང་བཤགས་པ་དང་ཆབས་ཅིག་མཁྱེན་ལྡན་རྣམས་ཀྱིས་དགེ་འདོན་སྐྱོན་སེལ་གྱི་དགོངས་འཆར་ལྷུག་སྩོལ་ཡོང་བ་དང༌། རྒྱལ་བའི་བསྟན་ལ་རྣམ་དཀར་གྱི་བགྱི་བ་འདི་ཙམ་བགྱིས་པས་ཀྱང་འགྲོ་བ་རྣམས་ཀྱི་རྒྱུད་ལ་ཤེས་རབ་གསུམ་གྱི་སྣང་བ་བདེ་བླག་ཏུ་རྒྱས་ཤིང༌། ས་ལམ་རིམ་བགྲོད་བླ་མེད་བྱང་ཆེན་མྱུར་དུ་འཐོབ་པའི་རྒྱུར་གྱུར་ཅིག
ཅེས་རིག་པའི་རྡོ་རྗེ་གཙུག་ལག་སློབ་གཉེར་ཁང་གི་ཡིག་གསོག་དང་རྩོམ་སྒྲིག་སྡེ་ཚན་གྱི་འགན་འཛིན་ཨཱ་ཙཱརྱ་ཤེས་རབ་རྒྱལ་མཚན་ནེ་གཱི་ནས་སྤྱི་ལོ་༢༠༡༤ ཟླ་༨ ཚེས་༥ ཉིན།
༄༅། །རྗེ་བཙུན་མི་ལ་རས་པའི་གསུང་བར་དོའི་ཞལ་གདམས། 
སྤྱིར་འོ་སྐོལ་འགྲོ་དྲུག་སེམས་ཅན་ལ། །
གཞི་བར་དོའི་ཆོས་དྲུག་ཤེས་ཀྱང་འཚལ། །
ལམ་སྲིད་པ་གསུམ་གྱི་འབྱུང་འཇུག་གིས། །
གནས་ཁམས་གསུམ་འཁོར་བར་ཡང་ཡང་འཁྱམས། །
འཕྲང་འཇུར་མིག་གསུམ་གྱི་སོ་མཚམས་སུ། །
ཤུལ་རིང་མགྲོན་པོ་མི་གསུམ་ལ། །
མཛའ་བཤེས་གཉེན་གྱི་བྱ་ར་བས། །
དགའ་བྲོད་གདོང་ནས་བསུ་བ་ཡོད། །
བསུ་མ་དེ་དང་མ་མཇལ་ན། །
དགྲ་སྡང་གཤེད་མའི་ཕྱག་བརྙན་པས། །
བྱ་སྤྱོད་བལྟ་མྱུལ་འོང་སྟེ་མཆི། །
དཔུང་དེད་དཔོན་གསུམ་དང་མ་འགྲོགས་ན། །
རྒྱུས་མེད་འཇིགས་བཅས་ཚོང་པ་རྣམས། །
མ་མཐོང་འཇིགས་པའི་སྐུང་ས་ནས། །
ལུང་སྟོན་བདུད་ཀྱི་ཕོ་ཉ་གསུམ། །
ཐར་མེད་ཇག་པ་ལམ་ན་བསྒུགས། །
འདྲ་མིན་སྤྲུལ་པའི་གཟུགས་འཛིན་ཅིང༌། །
བསླུ་བའི་ཚིག་གིས་ཡིད་བསྒྱུར་ཏེ། །
ལམ་གོལ་ལོག་པར་ཁྲིད་ནས་ཀྱང༌། །
བདུན་ཕྲག་བདུན་པ་ཡན་ཆད་དུ། །
སྣང་མུན་སྲིད་པའི་བར་དོ་རུ། །
ཚ་གྲང་སྡུག་བསྔལ་ཉམས་སུ་མྱོང༌། །
དེ་ནས་ལས་ཀྱི་རྗེས་འབྲངས་ཏེ། །
སླར་ཡང་འཁོར་བའི་བཙོན་རར་འཇུག །
ད་བཙོན་ར་དེ་ལས་ཐར་འདོད་ན། །
ད་རེས་འཁོར་འདས་བར་དོ་རུ། །
གནས་ལུགས་ངོ་སྤྲོད་ཕྱག་རྒྱ་ཆེ། །
གཞི་ལྟ་བ་གཏན་ལ་འབེབས་ཀྱང་འཚལ། །
སྣང་བ་སྐྱེ་ཤིའི་བར་དོ་རུ། །
རིག་པ་སེམས་ཀྱི་རྩལ་སྦྱང་ཕྱིར། །
ལམ་བསྐྱེད་རྫོགས་གཉིས་ལ་འབད་ཀྱང་འཚལ། །
རང་བཞིན་ལམ་གྱི་བར་དོ་རུ། །
གཉུག་མ་ཡེ་ཤེས་ངེས་གཟུང་ཕྱིར། །
སྙན་བརྒྱུད་ཀྱི་གདམས་ངག་བསྒོམ་ཡང་འཚལ། །
རྨི་ལམ་གཉིད་ཀྱི་བར་དོ་རུ། །
བག་ཆགས་ལམ་དུ་བསྒྱུར་བའི་ཕྱིར། །
འོད་གསལ་སྒྱུ་ལུས་སྦྱང་ཡང་འཚལ། །
ཐ་མ་སྲིད་པའི་བར་དོ་རུ། །
སྐུ་གསུམ་མངོན་དུ་གྱུར་ནས་ཀྱང༌། །
ཞིང་ཁམས་གསུམ་དུ་བགྲོད་ཀྱང་འཚལ། །
གལ་ཏེ་མངོན་དུ་མ་གྱུར་ན། །
སྐྱེ་གནས་བརྒྱུད་པའི་བར་དོ་རུ། །
སྨོན་ལམ་དག་པས་མཚམས་སྦྱར་ནས། །
རྒྱུ་འབྲས་མི་བསླུའི་རྟེན་འབྲེལ་གྱིས། །
དལ་འབྱོར་འཛོམ་པའི་ལུས་ཐོབ་ཅིང༌། །
སྔ་མའི་ལས་འཕྲོ་སད་ནས་ཀྱང༌། །
ལམ་གྱི་རྟོགས་པ་མཐར་ཕྱུང་སྟེ། །
རིང་པོར་མི་ཐོགས་དེ་ཉིད་དུ། །
གྲོལ་བར་འགྱུར་བ་ཐེ་ཚོམ་མེད། །
ཁྱེད་ཡ་མཚན་ཆེ་བའི་བུད་མེད་ལྔ། །
རྩེ་གཅིག་གུས་པས་བཀའ་ཉན་ཞིང༌། །
དོན་ཆེད་དུ་བསྐྱར་ཏེ་ཞུ་བ་ལ། །
མི་ཁོ་བོས་བར་དོའི་གདམས་ངག་བཤད། །
རྗེ་ལྷོ་བྲག་མར་པའི་ཐུགས་ཕྱུང་ཡང༌། །
གནད་དེ་ལས་ཟབ་པ་ཡོད་རེ་སྐན། །
རྗེ་བླ་མ་རྣམས་ལ་ཕྱག་འཚལ་ལོ། །
སྒོས་བཀའ་དྲིན་ཅན་ལ་སྐྱབས་སུ་མཆི། །
བུ་ཁྱོད་ཀྱིས་གསོལ་བ་བཏབ་པའི་ངོར། །
ད་བར་དོ་འདི་ལ་དབྱངས་གཅིག་ལེན། །
སྤྱིར་ཁམས་གསུམ་འཁོར་བའི་སེམས་ཅན་དང༌། །
མྱ་ངན་འདས་པའི་སངས་རྒྱས་གཉིས། །
དངོས་པོའི་གཤིས་ལ་གནས་ལུགས་གཅིག །
ལྟ་བའི་བར་དོ་དེ་ལ་མཛོད། །
སྣ་ཚོགས་ཤར་བའི་དཀར་དམར་དང༌། །
བརྗོད་དུ་མེད་པའི་སེམས་ཉིད་གཉིས། །
དབྱེར་མེད་གཉུག་མའི་ངང་དུ་གཅིག །
སྒོམ་པའི་བར་དོ་དེ་ལ་མཛོད། །
སྣ་ཚོགས་སྣང་བའི་འཁྲུལ་སྣང་དང༌། །
རང་སེམས་སྐྱེ་བ་མེད་པ་གཉིས། །
གཉིས་མེད་ལྷན་ཅིག་སྐྱེས་པར་གཅིག །
སྤྱོད་པའི་བར་དོ་དེ་ལ་མཛོད། །
མདང་གསུམ་བག་ཆགས་རྨི་ལམ་དང༌། །
སད་ནས་རྫུན་དུ་ཤེས་པ་གཉིས། །
སྒྱུ་མ་ལྟ་བུའི་ངང་དུ་གཅིག །
རྨི་ལམ་གྱི་བར་དོ་དེ་ལ་མཛོད། །
མ་དག་ཕུང་པོ་རྣམ་ལྔ་དང༌། །
དག་པ་རྒྱལ་བ་རིགས་ལྔ་གཉིས། །
མི་རྟོག་རྫོགས་རིམ་ངང་དུ་གཅིག །
ལམ་བསྐྱེད་རྫོགས་ཀྱི་བར་དོ་དེ་ལ་མཛོད། །
ཐབས་ལས་བྱུང་བའི་ཕ་རྒྱུད་དང༌། །
ཤེས་རབ་ལས་བྱུང་མ་རྒྱུད་གཉིས། །
དབང་གསུམ་ལྷན་ཅིག་སྐྱེས་པར་གཅིག །
གནད་ཀྱི་བར་དོ་དེ་ལ་མཛོད། །
རང་དོན་ཆོས་སྐུ་འགྱུར་མེད་དང༌། །
གཞན་དོན་གཟུགས་སྐུ་འགག་མེད་གཉིས། །
དབྱེར་མེད་གཉུག་མའི་ངང་དུ་གཅིག །
སྐུ་གསུམ་གྱི་བར་དོ་དེ་ལ་མཛོད། །
མ་དག་སྒྱུ་ལུས་ཀྱི་མངལ་སྒོ་དང༌། །
དག་པ་ལྷ་ཡི་རྣམ་པ་གཉིས། །
བར་དོ་འོད་གསལ་གྱི་ངང་དུ་གཅིག །
འབྲས་བུའི་བར་དོ་དེ་ལ་མཛོད། །
༄༅། །བར་དོའི་གསོལ་འདེབས།
༄༅། །ན་མོ་མ་ཧཱ་མུ་དྲ་ཡ། ཆོས་ཀུན་སྒྱུ་མ་ལྟ་བུར་ཐུགས་ཆུད་པས། །མ་དག་སྒྱུ་མ་ལས་གྲོལ་དག་པ་ཡི། །སྐུ་བརྙེས་སྒྱུ་མའི་འགྲོ་བ་འདྲེན་མཛད་པའི། །འདྲེན་མཛད་སྒྱུ་མའི་སྐུ་ལ་སྐྱབས་སུ་མཆི། །སྒྱུ་མའི་ལུས་ཅན་མགོན་པོ་ཁྱོད་ཀྱིས་ནི། །སྒྱུ་མས་བསླུས་པའི་བདག་སོགས་སེམས་ཅན་རྣམས། །སྒྱུ་མའི་སྣང་བས་བསླུ་བར་མི་འགྱུར་ཞིང༌། །སྒྱུ་མ་རང་ངོ་ཤེས་པར་བྱིན་གྱིས་རློབས། །མི་རྟག་སྒྱུ་མའི་ལུས་འདི་བོར་བའི་ཚེ། །ཆགས་སྡང་ཞེན་པའི་འཁྲི་བ་ཀུན་བཅད་ནས། །སེམས་ཉིད་མ་བཅོས་རང་སར་བཞག་པ་ཡིས། །འཆི་བ་ལམ་དུ་ལོངས་པར་བྱིན་གྱིས་རློབས། །འཆི་ཚེ་ཕྱི་ཡི་སྣང་བ་འགགས་པ་ན། །མིག་སོགས་དབང་པོ་ལྔ་ནི་རིམ་པས་འགགས། །གཟུགས་སོགས་ཡུལ་ལྔ་གཅིག་ལ་གཅིག་ཐིམ་དུས། །ཐིམ་རིམ་རང་ངོ་ཤེས་པར་བྱིན་གྱིས་རློབས། །ས་ཆུ་མེ་རླུང་རྣམ་ཤེས་ལ་ཐིམ་པས། །ལུས་ཀྱི་ཟུངས་ཤོར་སྐོམ་ཞིང་ཁ་སྣ་བསྐམ། །དྲོད་ཡལ་ཐུང་ལ་རྩུབ་པའི་དབུགས་སྙོད་ཚེ། །གནད་གཅོད་ལམ་དུ་ལོངས་པར་བྱིན་གྱིས་རློབས། །རྣམ་ཤེས་འོད་གསལ་ལ་ཐིམ་ཕྱི་དབུགས་ཆད། །ནང་དབུགས་གནས་པའི་སྐད་ཅིག་བཞི་ལ་ནི། །སྣང་མཆེད་ཐོབ་པ་འོད་གསལ་ཆེན་པོ་བཞི། །རིམ་པར་རང་ངོ་ཤེས་པར་བྱིན་གྱིས་རློབས། །སྣང་བའི་ནང་རྟགས་དུ་བ་ཕྱི་རྟགས་ནི། །ཟླ་བ་ཤར་འདྲ་ཞེ་སྡང་ལས་གྱུར་པའི། །རྟོག་པ་སུམ་ཅུ་རྩ་གསུམ་འགགས་པའི་ཚེ། །གསལ་དང་དྲན་འདུན་ཐོབ་པར་བྱིན་གྱིས་རློབས། །མཆེད་པའི་ནང་རྟགས་མེ་ཁྱེར་ཕྱི་ཡི་རྟགས། །ཉི་མ་ཤར་འདྲ་འདོད་ཆགས་ལས་གྱུར་པའི། །རྟོག་པ་བཞི་བཅུ་འགགས་པར་གྱུར་པ་ན། །ཤེས་བཞིན་དྲན་པས་ཟིན་པར་བྱིན་གྱིས་རློབས། །ཐོབ་པའི་ནང་རྟགས་མར་མེ་འབར་འདྲ་ལ། །ཕྱི་རྟགས་ནག་ལམ་སྒྲ་གཅན་ལྟ་བུ་སྟེ། །གཏི་མུག་ལས་གྱུར་རྟོག་པ་བདུན་འགགས་ཚེ། །ཡང་དག་དྲན་པས་ཟིན་པར་བྱིན་གྱིས་རློབས། །བཞི་པ་འོད་གསལ་ཆེན་པོ་ཤར་བའི་ཚེ། །ནང་རྟགས་སྤྲིན་བྲལ་ནམ་མཁའ་ལྟ་བུ་ལ། །ཕྱི་རྟགས་སྐྱ་རེངས་ཤར་བ་ལྟ་བུའི་དུས། །འོད་གསལ་མ་བུ་འདྲེས་པར་བྱིན་གྱིས་རློབས། །དེ་ལ་མི་གནས་རྣམ་ཤེས་འཕོ་བ་ན། །ལྟེ་བ་སྨིན་མཚམས་མཚོག་མ་སྣ་རྣ་བ། །མིག་དང་ཆུ་ལམ་བཤང་ལམ་ཁ་དང་དགུ། །བཀག་ནས་སྒོ་གཅིག་དབྱེ་བར་བྱིན་གྱིས་རློབས། །འདོད་གཟུགས་གཟུགས་མེད་གནོད་སྦྱིན་མིའམ་ཅི། །མི་དང་དུད་འགྲོ་དམྱལ་བ་ཡི་དྭགས་སུ། །སྐྱེ་བའི་སྐྱེ་སྒོ་བཀག་ནས་མཁའ་སྤྱོད་དུ། །དཔའ་བོ་མཁའ་འགྲོས་བསུ་བར་བྱིན་གྱིས་རློབས། །གལ་ཏེ་རྣམ་ཤེས་བར་དོར་འཁྱམས་པ་ན། །རང་ཉིད་ཤི་བར་མ་ཤེས་གཉེན་གྲོགས་དང༌། །འགྲོགས་པར་སེམས་ཀྱང་ལན་མེད་ཡིད་ཆད་ཚེ། །ཆགས་སྡང་འཁྲི་བ་ཆོད་པར་བྱིན་གྱིས་རློབས། །དབང་པོ་ཀུན་ཚང་ལས་དབང་རྫུ་འཕྲུལ་ལྡན། །རི་རབ་རྡོ་རྗེ་གདན་དང་མ་ཡི་མངལ། །མ་གཏོགས་ཀུན་ལ་ཐོགས་མེད་བགྲོད་པའི་ཚེ། །ཐམས་ཅད་སྒྱུ་མར་ཤེས་པར་བྱིན་གྱིས་རློབས། །ཉི་ཟླ་མི་སྣང་ལུས་ལ་གྲིབ་མ་མེད། །བསམ་པ་ཙམ་གྱིས་སྟོང་གསུམ་བསྐོར་བར་ནུས། །དབང་མེད་བྱ་སྒྲོ་རླུང་ཁྱེར་ལྟ་བུའི་དུས། །རང་སེམས་རང་དབང་ཐོབ་པར་བྱིན་གྱིས་རློབས། །ཟས་སུ་དྲི་ཟ་ཡད་ཡུད་ཕྱ་མ་ཕྱོ། །འཁྲུལ་པའི་སྣང་བ་དུ་མར་ཤར་བའི་ཚེ། །འཇིགས་ཤིང་སྐྱོ་བས་སྙིང་རླུང་ལངས་པ་ན། །འཁྲུལ་སྣང་རང་ངོ་ཤེས་པར་བྱིན་གྱིས་རློབས། །རེས་འགའ་དྲན་པ་ཤིན་ཏུ་གསལ་གྱུར་ལ། །དེ་མ་ཐག་ཏུ་བརྗེད་པར་གྱུར་ནས་ནི། །ཤི་གསོན་ཐེ་ཚོམ་སྐྱེས་པར་གྱུར་པའི་ཚེ། །ངེས་པར་ཤི་བ་ཤེས་པར་བྱིན་གྱིས་རློབས། །ཕྱེད་དང་བཞི་ཡི་ཕྱི་མ་ཕན་ཆད་ནས། །རང་ཉིད་ཤི་བར་ཡིན་པར་ངོ་ཤེས་ཤིང༌། །ཡི་མུག་ག་ཆད་སྐྱབས་གནས་འཚོལ་བའི་ཚེ། །རང་རིག་སྐྱབས་སུ་ཤེས་པར་བྱིན་གྱིས་རློབས། །བར་དོ་བར་དོ་ཡིན་པར་ཤེས་པའི་ཚེ། །རང་ལུས་ལྷར་བསྒོམ་དེ་ནས་འོད་གསལ་བསྒོམ། །སླར་ཡང་ཟུང་འཇུག་ཉིད་དུ་བསྒོམས་པ་ཡིས། །དག་པའི་སྒྱུ་ལུས་ཤེས་པར་བྱིན་གྱིས་རློབས། །རི་ཉིལ་རྒྱ་མཚོ་འཆོལ་དང་ནགས་ཚལ་བསྲེགས། །དུས་མཐའི་རླུང་ཆེན་ལངས་པ་ལྟ་བུའི་སྒྲ། །འབྲུག་སྟོང་དུས་གཅིག་ལྡིར་བ་ལ་འཇིགས་ཚེ། །ཆོས་ཉིད་རང་སྒྲར་ཤེས་པར་བྱིན་གྱིས་རློབས། །ཁ་དོག་ལྔ་ལྡན་འོད་ཟེར་འཁྲུག་ཅིང་འབར། །འོད་དང་ཐིག་ལེ་ཐིག་ཕྲན་ལྟ་བུ་ལས། །འཇིགས་པའི་ཁྲོ་ཚོགས་རྒྱོབ་སོད་སྒྲ་སྒྲོགས་ཚེ། །རང་སྣང་ལྷ་རུ་ཤེས་པར་བྱིན་གྱིས་རློབས། །འདོད་ཆགས་ཞེ་སྡང་གཏི་མུག་ལས་གྱུར་པའི། །དཀར་དང་དམར་དང་ནག་པོའི་གཅོང་གཡང་ལ། །རང་ཉིད་ལྷུང་སྙམ་རབ་ཏུ་འཇིགས་པའི་ཚེ། །རང་སྣང་དག་ཏུ་ཤེས་པར་བྱིན་གྱིས་རློབས། །གང་དུ་སྐྱེ་བའི་ལུས་ཀྱི་གཟུགས་གྲུབ་ཅིང༌། །དཀར་དམར་སེར་དང་སྔོ་བ་ནག་པོའི་འོད། །ལྷ་མི་དུད་འགྲོ་ཡི་དྭགས་དམྱལ་བ་ཡི། །ལམ་ལྔ་རིམ་བཞིན་ཤེས་པར་བྱིན་གྱིས་རློབས། །གཞལ་མེད་ཁང་དང་ལྷ་བུ་འདོད་སྤྱོད་དང༌། །ངང་པ་ཁྱུ་མཆོག་རྟ་ཡིས་བརྒྱན་པའི་མཚོ། །ཁང་བཟང་ཕ་མའི་འདུ་འཕྲོད་མཐོང་གྱུར་ན། །ཆགས་སྡང་མིག་སེར་དག་པར་བྱིན་གྱིས་རློབས། །རླུང་དམར་ཆར་སྤྲིན་ཚ་གྲང་གིས་བདས་པས། །ཕུག་པ་གྲོག་པོ་སྡོང་དུམ་ལ་སོགས་རྩར། །སྐྱབས་ཕྱིར་འཇུག་པའི་སྣང་བ་བྱུང་གྱུར་ན། །སྐྱེ་གནས་ངན་པར་ཤེས་པར་བྱིན་གྱིས་རློབས། །སྲོག་གཅོད་མེ་དང་ལྕགས་ཀྱི་ཁང་བཟང་མཐོང༌། །དགའ་བའི་ཡིད་ཀྱིས་གནས་དེར་འཇུག་སེམས་ན། །རང་ངོ་ཤེས་ཤིང་འཇིགས་པ་མེད་པ་ཡིས། །གནས་ངན་དེ་ལས་བཟློག་པར་བྱིན་གྱིས་རློབས། །མངལ་དང་སྒོང་སྐྱེས་མིག་སེར་ཕྲག་དོག་དང༌། །དྲོད་གཤེར་ལས་སྐྱེས་དྲི་དང་རོ་ལ་ཆགས། །བརྫུས་སྐྱེས་གནས་ལ་ཆགས་པ་སྐྱེས་པའི་ཚེ། །ཆགས་སྡང་སྲེད་པ་མེད་པར་བྱིན་གྱིས་རློབས། །ཕ་མ་ལ་སོགས་སྐྱེ་གནས་མཐོང་བའི་ཚེ། །ཆགས་སྡང་མེད་ཅིང་སྒྱུ་མར་ཤེས་པ་དང༌། །གནས་ལུགས་རང་ངོ་ཤེས་པའི་དྲན་པ་ཡིས། །ཞེན་མེད་མངལ་སྒོ་ཁེགས་པར་བྱིན་གྱིས་རློབས། །གལ་ཏེ་མ་ཁེགས་སྐྱེ་བ་ལེན་པ་ན། །བདེ་བ་ཅན་དང་དགའ་ལྡན་མངོན་དགའ་འམ། །འཁོར་ལོས་སྒྱུར་རྒྱལ་བྲམ་ཟེའི་རིགས་དག་ཏུ། །བསམ་བཞིན་སྐྱེ་བ་ལེན་པར་བྱིན་གྱིས་རློབས། །སྐྱེས་མ་ཐག་ཏུ་སྔོན་གྱི་གནས་དྲན་ཅིང༌། །ཐེག་ཆེན་ཆོས་ལ་སྤྱོད་པའི་སྐལ་བར་ལྡན། །བརྩེ་བས་གཞན་དོན་འབའ་ཞིག་སེམས་བསྐྱེད་ཅིང༌། །བརྩོན་པས་བྱང་ཆུབ་མྱུར་དུ་འགྲུབ་པར་ཤོག །རྒྱལ་བ་སྲས་དང་བཅས་པའི་བྱིན་རླབས་དང༌། །ཆོས་ཉིད་རང་བཞིན་རྣམ་པར་དག་པ་དང༌། །བདག་ཀྱང་བསམ་པ་རྣམ་པར་དག་པའི་མཐུས། །ཇི་ལྟར་སྨོན་པ་དེ་བཞིན་འགྲུབ་པར་ཤོག །དགེའོ།། །།
༄༅། །བར་དོའི་གསོལ་འདེབས་ཀྱི་འགྲེལ་བ་འཁྲུལ་མུན་སེལ་བའི་སྒྲོན་མེ།
སྲིད་པ་བར་དོར་ཉིང་མཚམས་སྦྱར་བ་ཡི། །
འགྲོ་ལ་ཕན་པའི་མན་ངག་འདོམ་པའི་ཐབས། །
རྣམ་པར་དབྱེ་བའི་ངོ་མཚར་གཏམ་གྱི་འཕྲེང༌། །
སློབ་དཔོན་མཆོག་གི་མགྲིན་པའི་རྒྱན་དུ་སྤེལ། །
དེ་ཡང༌། འདིར་སྔར་ནས་བར་དོའི་ཆོས་བཤད་ངེས་པར་མི་མཛད་པར་རྗེ་ཛ་ཡནྜཱི་གསོལ་འདེབས་ངག་འདོན་དུ་མཛད་སྲོལ་ལ། སྤྲོས་པས་བརྒྱན་པ་སྐབས་སུ་བབ་དུས་ལ་ལར་ཆོས་བཤད་མཛད་པར་བཞེད་ན། གསོལ་འདེབས་འདི་ཉིད་རྩ་བར་བཟུང༌། དེ་ལ་འགྲེལ་བཤད་ཀྱི་ཚུལ་དུ་འདོམ་ན་འབྲེལ་ཞིང་ལེགས་ལ་དང་བ་འདྲེན་པ་ཞིག་ཡོང་བས་དེ་ལྟ་བུའི་བཤད་པ་ཇི་ལྟར་རིགས་པ་ཙམ་བརྗོད་པར་བྱའོ། །
དེ་ཡང་ནཱ་རོ་པ་ཆེན་པོའི་རྣམ་པར་རོལ་པ་རྒྱལ་བའི་དབང་པོ་ཀུན་དགའ་དཔལ་འབྱོར་གྱིས་མཛད་པའི་བར་དོའི་གསོལ་འདེབས་འདི་ཉིད་ཀྱི་དགོངས་དོན་ཅུང་ཟད་བཤད་པར་སྤྲོ་ལ། དེ་ལ་ཀླད་ཀྱི་དོན། གཞུང་གི་དོན། མཇུག་གི་དོན་གསུམ། དང་པོ་ལ། ཡུལ་དམ་པ་ལ་ཕྱག་འཚལ་ཞིང་སྐྱབས་སུ་འགྲོ་བ་དང༌། མངོན་པར་འདོད་པས་དངོས་པོ་ལ་གསོལ་བ་གདབ་པ་གཉིས་ལས། དང་པོ་༼ཡུལ་དམ་པ་ལ་ཕྱག་འཚལ་༽ནི།
ཞེས་པ་ཕྱག་འཚལ་བའི་ཡུལ་གང་ཡིན་ན། གཞི་ལམ་འབྲས་བུ་དབྱེར་མི་ཕྱེད་པའི་བདག་ཉིད་ཀྱི་ཕྱག་རྒྱ་ཆེན་པོ་ལའོ། །ཇི་ལྟར་ཕྱག་བྱ་བ་ནི། གནས་སྐབས་སུ་གང་མངོན་པར་བྱ་བ་ལ་འདུན་པ་དང༌། སྲིད་ཞིའི་དཔལ་ཡོན་ཐམས་ཅད་དེ་ལས་བྱུང་བའི་ཡོན་ཏན་ལ་དང་བ་དང༌། སྐྱབས་ཀྱི་མཐར་ཐུག་ཏུ་ཡིད་ཆེས་པ་སྟེ། དད་གསུམ་སྐྱབས་སུ་གྱུར་པའི་སྒོ་ནས། སྒོ་གསུམ་གྱིས་བཏུད་དེ་ཕྱག་འཚལ་བ་དང༌། དོན་དམ་པ་རང་གི་རིག་པའི་ཡེ་ཤེས་ལེགས་པར་མཐོང་བའི་གཉིས་མེད་ཀྱིས་ཕྱག་བྱ་བར་བསྟན་ཏོ། །
༄༅། །བར་དོའི་གསོལ་འདེབས་ཀྱི་འགྲེལ་པ་གྲུབ་དབང་ཀུན་དགའ་མི་འགྱུར་རྡོ་རྗེའི་གསུང༌།
གང་གིས་ཆོས་ཀུན་མ་ནོར་བར། །
ཐུགས་སུ་ཆུད་བཞིན་ཐུགས་བརྩེ་བས། །
འགྲོ་བ་ཀུན་ལ་འདོམས་མཛད་པ། །
བཀའ་བརྒྱུད་རིན་ཆེན་དེ་ལ་འདུད། །
མེད་བཞིན་སྣང་བ་སྒྱུ་མའི་དངོས། །
བར་མ་དོ་ཡི་ཉམ་ངའི་འཕྲང༌། །
སྒྲོལ་བྱེད་ཟབ་མོའི་གདམས་པ་ནི། །
གྲུབ་ཐོབ་གོང་མའི་བསྙད་བྱར་འགྱུར། །
བློ་དམན་ཕལ་གྱིས་དགོངས་པའི་དོན། །
ཇི་བཞིན་རྟོགས་པར་དཀའ་གྱུར་ཅིང༌། །
ཀུན་ལ་ལྷག་པར་ཉེར་མཁོ་བར། །
མཐོང་ཕྱིར་ཆ་ཙམ་འབྱེད་ལ་སྤྲོ། །
འདིར་དཔལ་རྒྱལ་བའི་དབང་པོ་ཀུན་དགའ་དཔལ་འབྱོར་གྱིས་མཛད་པའི་བར་དོའི་གསོལ་འདེབས་སུ་གྲགས་པ་གདམས་ངག་གི་སྙིང་པོ་སྡོམ་གྱི་ཚུལ་དུ་མཛད་པ་ཚིག་ལམ་གསལ་ཕྱིར་དངོས་བསྟན་ཙམ་གོ་སླ་སླ་ལྟར་སྣང་ཡང་དོན་གྱི་དབྱིངས་ཆེ་བས་ཕལ་ཆེར་གྱི་ནེ་ཙོའི་འདོན་པ་ལྟར་འགྱུར་དུ་དོགས་པས་རང་གི་དྲན་གསོ་དང་སློབ་མས་བསྐུལ་ཕྱིར་མདོ་ཙམ་འབྲུ་གནོན་གྱི་ཚུལ་དུ་བརྗོད་པར་བྱའོ། །
དེ་ལ་ཐོག་མར། ན་མོ་མ་ཧཱ་མུ་དྲ་ཡ། ཞེས་པ་ནི་གཞུང་འདི་མཛད་པའི་ཐོག་མར་མཆོད་པར་བརྗོད་པའི་ཚུལ་དུ་གནས་ལུགས་ཕྱག་རྒྱ་ཆེན་པོ་ལ་ཕྱག་འཚལ་བ་སྟེ། དེ་ཡང་གཞི་ལམ་འབྲས་གསུམ་ལས་གཞིའི་ཕྱག་རྒྱ་ཆེན་པོ་འཁོར་འདས་ཀུན་ལ་ཁྱབ་པའི་གཉུག་མའི་སེམས་ཉིད་དམ་ཆོས་ཉིད་ཟབ་གསལ་ལྷན་ཅིག་སྐྱེས་པ་གདོད་མའི་མགོན་པོ་བདེ་གཤེགས་སྙིང་པོ་དང༌། དེ་ཉིད་ཀྱི་རང་འོད་རྐྱེན་འཁོར་བའི་ཆོས་དང་འཛོམས་པ་ལས་བགྲོད་བྱེད་ཐབས་སུ་སྣང་བ་ནི་ལམ་ཕྱག་རྒྱ་ཆེན་པོ་མ་བཅོས་པའི་དེ་ཁོ་ན་ཉིད་དང༌། གཞི་ཉིད་སྣང་ཚུལ་དུ་གློ་བུར་བའི་དྲི་མ་དང་བྲལ་བར་སྣང་བའི་ཚེ་བློ་ངོར་དག་པ་གཉིས་ལྡན་དུ་གྱུར་པ་ནི་འབྲས་བུ་ཕྱག་རྒྱ་ཆེན་པོ་སྟེ་གསུམ་ཀའང་ངོ་བོ་གཅིག་ལ་མཐོང་ཚུལ་མི་འདྲ་བ་གསུམ་དུ་བྱུང་བ་མ་གཏོགས་རང་བཞིན་གཅིག་ཏུ་འདུ་བའི་ཕྱིར་གོང་མའི་གསུང་ལས། གཞི་ཕྱག་རྒྱ་ཆེན་པོ་ལ་འགྱུར་བ་མེད། །ཅེས་དང༌། ལམ་ཕྱག་རྒྱ་ཆེན་པོ་ལ་འགག་པ་མེད། །ཅེས་དང༌། འབྲས་བུ་ཕྱག་རྒྱ་ཆེན་པོ་ལ་འཁྲུལ་པ་མེད། །ཅེས་དང༌།
གཞི་འབྲས་རང་བཞིན་དབྱེར་མེད་གཞི་ཡིན་ལ། །
དེ་ལྟར་མ་རྟོགས་རྟོགས་བྱེད་ལམ་ཡིན་ནོ། །
རྟོགས་ནས་གཅིག་གྱུར་འབྲས་བུའི་ཆོས་ཉིད་དོ། །
ཞེས་གསུངས་པ་ལྟར་རོ། །དེ་ལྟ་བུའི་ཕྱག་རྒྱ་ཆེན་པོ་དེ་ལ་གཉིས་སུ་མེད་ཅིང་གཉིས་སུ་བྱར་མེད་ལ་སོ་སོ་རང་རིག་པའི་ཚུལ་གྱི་དོན་དམ་པའི་ཕྱག་རྒྱ་མཛད་པ་སྟེ། རང་གི་རིག་པའི་ཡེ་ཤེས་ཉིད། །ཅེས་སམ། རང་གིས་རང་གི་ཡེ་ཤེས་ཉིད། །ལེགས་མཐོང་གང་ཡིན་འདིར་ཕྱག་ཡིན། །ཅེས་པ་ལྟར་རོ། །
གསོལ་འདེབས་དངོས་ལ། ཐོག་མར་གསོལ་བ་གདབ་བྱའི་ཡུལ་བླ་མ་ལ་སྐྱབས་སུ་གསོལ་བ་དང༌། བར་དུ་འདོད་དོན་གསོལ་བ་གདབ་པ་དང༌། མཐའ་མར་བདེན་སྟོབས་བརྗོད་པས་མཇུག་བསྡུ་བ་གསུམ་ལས། དང་པོ་༼ཐོག་མར་གསོལ་བ་གདབ་བྱའི་ཡུལ་བླ་མ་ལ་སྐྱབས་སུ་གསོལ་བ་༽ནི།
ཆོས་ཀུན་སྒྱུ་མ་ལྟ་བུར་ཐུགས་ཆུད་པས། །
མ་དག་སྒྱུ་མ་ལས་གྲོལ་དག་པ་ཡི། །
སྐུ་བརྙེས་སྒྱུ་མའི་འགྲོ་བ་འདྲེན་མཛད་པའི། །
འདྲེན་མཛད་སྒྱུ་མའི་སྐུ་ལ་སྐྱབས་སུ་མཆི། །
ཞེས་པ་སྟེ་དོན་ནི། ཆོས་ཆོས་ཞེས་བརྗོད་པ་སྣང་ཞིང་སྲིད་པའི་ཤེས་བྱ་ཡོད་དོ་ཅོག་ཀུན་གྱི་ངོ་བོའི་རང་བཞིན་དོན་དམ་པའི་བདེན་པ་སྤྲོས་བྲལ་ནམ་མཁའ་ལྟ་བུར་སྨྲ་བསམ་བརྗོད་པ་དང་བྲལ་ཡང༌། སྣང་ཆ་ཀུན་རྫོབ་ཏུ་རང་དབང་བའི་བདག་མེད་པས་རྒྱུ་རྐྱེན་ལ་ལྟོས་ནས་གྲུབ་པ་དཔེར་ན་རྫས་སྔགས་ཀྱི་འཕྲུལ་ལས་རྡེའུ་ཤིང་བུ་རྟ་གླང་དུ་སྣང་བའི་སྒྱུ་མ་ལྟ་བུར་རྟེན་ཅིང་འབྲེལ་འབྱུང་ཙམ་དུ་ཐུགས་སུ་ཆུད་པས། མ་དག་པའི་སྒྱུ་མ་གཟུང་འཛིན་གཉིས་གིས་བསྡུས་པའི་ཁམས་གསུམ་འཁོར་བའི་སྣང་ཆ་ལས་གྲོལ་ཞིང༌། དག་པ་ཡེ་ཤེས་ཆེན་པོའི་རང་གཟུགས་རྣམ་ཀུན་མཆོག་ལྡན་གྱི་སྒྱུ་ལུས་རྡོ་རྗེའི་སྐུ་དཔེ་བཅུ་གཉིས་ཀྱིས་མཚོན་པ་བརྙེས་ཏེ་འཁོར་བ་ཇི་སྲིད་དུ་བཞུགས་ནས། དེ་བཞིན་དུ་འཁྲུལ་པའི་དབང་གིས་སྒྱུ་མའི་འཁྲུལ་འཁོར་ལྟར་སྡུག་བསྔལ་བར་མི་ཆད་དུ་མྱོང་བའི་འགྲོ་བ་རྣམས་ཐར་པ་དང་ཐམས་ཅད་མཁྱེན་པའི་གླིང་དུ་འདྲེན་པར་མཛད་པ་འཇིག་རྟེན་གསུམ་གྱི་རྣམ་པར་འདྲེན་མཛད་དམ་པ་རྫོགས་པའི་སངས་རྒྱས་ཀྱི་ངོ་བོ་དཔལ་ལྡན་བླ་མ་སྒྱུ་མ་ལྟ་བུའི་སྐུ་ཅན་ལ་བདག་དང་སེམས་ཅན་ཐམས་ཅད་འཁོར་བའི་སྡུག་བསྔལ་སྣ་ཚོགས་པས་འཇིགས་ཤིང་སྐྲག་སྟེ་དེ་ལས་ཐར་པའི་ཕྱིར་དུ་སྙིང་ཐག་པ་ནས་སྐྱབས་སུ་མཆི་ལགས་སོ། །ཞེས་གསོལ་བ་འདེབས་པའོ། །
གཉིས་པ་སྐྱབས་སུ་སོང་ནས་འདོད་པའི་དོན་གསོལ་བ་ལ། སྤྱིར་བསྟན་པ་དང༌། བྱེ་བྲག་ཏུ་བསྟན་པ་གཉིས་ལས། དང་པོ་༼སྤྱིར་བསྟན་པ་༽ནི།
སྒྱུ་མའི་ལུས་ཅན་མགོན་པོ་ཁྱོད་ཀྱིས་ནི། །
སྒྱུ་མས་བསླུས་པའི་བདག་སོགས་སེམས་ཅན་རྣམས། །
སྒྱུ་མའི་སྣང་བས་བསླུ་བར་མི་འགྱུར་ཞིང༌། །
སྒྱུ་མ་རང་ངོ་ཤེས་པར་བྱིན་གྱིས་རློབས། །
ཞེས་པ་སྟེ་དེ་ཡང༌། སྐབས་འདིར་སྒྱུ་མ་སོགས་ཀྱི་གོ་དོན་མདོ་སྔགས་ཐུན་མོང་དང་སོ་སོའི་ལུགས་གང་དང་སྦྱར་ཏེ་བཤད་ཀྱང་རུང་མོད། ད་ལམ་བརྒྱུད་པ་རིན་པོ་ཆེ་འདི་ཉིད་ཀྱི་དམ་པ་གོང་མ་རྣམས་ཀྱི་མན་ངག ཇོ་བོ་ནཱ་རོ་པའི་ཁྱད་ཆོས་བསྲེ་འཕོ་གནད་ཀྱི་མཚམས་སྦྱོར་གྱི་གཞུང་མན་ངག་དང་རྗེས་སུ་འབྲེལ་བའི་གདམས་པའི་སྙིང་པོ་རྗེ་བཙུན་མི་ལ་བཞད་པ་རྡོ་རྗེས་ཇོ་མོ་བཀྲ་ཤིས་ཚེ་རིང་མ་ལ་གསུངས་པའི་བར་དོ་གནད་ཀྱི་འཕྲང་སྒྲོལ་གྱི་གདམས་པ་དང་སྦྱར་ཏེ་བཤད་རིགས་པས་དེ་ལྟར་བཤད་ན། རྗེ་བཙུན་གྱི་གསུང་ལས།
ད་རེས་འཁོར་འདས་བར་དོ་རུ། །
གནས་ལུགས་ངོ་སྤྲོད་ཕྱག་རྒྱ་ཆེ། །
གཞི་ལྟ་བ་གཏན་ལ་འབེབས་ཀྱང་འཚལ། །
ཞེས་དང༌།
སྣང་བ་སྐྱེ་ཤིའི་བར་དོ་རུ། །
རིག་པ་སེམས་ཀྱི་རྩལ་སྦྱང་ཕྱིར། །
ལམ་བསྐྱེད་རྫོགས་གཉིས་ལ་འབད་ཀྱང་འཚལ། །
ཅེས་དང༌།
ཏིང་འཛིན་བསམ་གཏན་བར་དོ་རུ། །
གཉུག་མའི་ཡེ་ཤེས་ངོས་གཟུང་ཕྱིར། །
སྙན་བརྒྱུད་ཀྱི་གདམས་ངག་བསྒོམ་ཡང་འཚལ། །
དང༌།
རྨི་ལམ་གཉིད་ཀྱི་བར་དོ་རུ། །
བག་ཆགས་ལམ་དུ་ཁྱེར་བའི་ཕྱིར། །
འོད་གསལ་སྒྱུ་ལུས་སྦྱང་ཡང་འཚལ། །
དང༌།
ལུགས་ལྡོག་འཆི་ཁའི་བར་དོ་རུ། །
ཐིམ་གསུམ་ཐབས་སུ་ཁྱེར་ནས་ཀྱང༌། །
འོད་གསལ་མ་བུ་བསྲེ་ཡང་འཚལ། །
དང༌།
ལུགས་འབྱུང་སྲིད་པའི་བར་དོ་རུ། །
སྐུ་གསུམ་མངོན་དུ་བྱས་ནས་ཀྱང༌། །
ཞིང་ཁམས་གསུམ་དུ་བགྲོད་ཀྱང་འཚལ། །
དང༌།
གལ་ཏེ་མངོན་དུ་མ་གྱུར་ན། །
སྐྱེ་གནས་བརྒྱུད་པའི་བར་དོ་རུ། །
སྨོན་ལམ་དག་པའི་མཚམས་སྦྱོར་འཚལ། །
ཅེས་གསུངས་པ་ལྟར་འཁོར་འདས་བར་དོ། སྐྱེ་ཤི་བར་དོ། བསམ་གཏན་བར་དོ། རྨི་ལམ་གཉིད་ཀྱི་བར་དོ། ལུགས་ལྡོག་འཆི་ཁའི་བར་དོ། ལུགས་འབྱུང་སྲིད་པའི་བར་དོ་སྟེ་དྲུག་དང༌། དེར་ངོས་མ་ཟིན་ན་ཐ་མ་སྐྱེ་གནས་བརྒྱུད་པའི་བར་དོ་སྟེ་བདུན་དུ་གསུངས་ཤིང༌། བར་དོ་དེ་རྣམས་ལ་འཕྲང་རེ་དང་སྒྲོལ་བྱེད་ཀྱི་གདམས་པ་རེ་གསུངས་པ་ལས། སྐབས་དོན་གསོལ་འདེབས་ཀྱི་དངོས་བསྟན་འདི་ད་ལྟ་རང་རེ་ལས་དང་པོ་པ་ལ་གལ་ཆེ་བ་འཆི་ཁའི་བར་དོ། སྲིད་པའི་བར་དོ། སྐྱེ་གནས་བརྒྱུད་པའི་བར་དོ་གསུམ་གཙོ་ཆེ་བའི་དབང་དུ་མཛད་མོད་ཀྱང༌། སྤྱིར་བཏང་གོང་བཤད་ཀྱི་ཚིག་འདིས་བར་དོའི་གདམས་པ་ཐམས་ཅད་ཀྱང་ཤུགས་ལ་མཚོན་ནུས་པས་སྤྱི་ཁྱབ་ཏུ་བཤད་ན་འདི་ལྟར་ཐོབ་སྟེ། རང་ཉིད་འཁོར་བ་མཐའ་དག་ལས་གྲོལ་ཀྱང་གདུལ་བྱའི་དོན་དུ་སྤྲུལ་པའི་རོལ་གར་སྣ་ཚོགས་པ་ཡུལ་སེམས་ཅན་དང་མཐུན་པར་སྟོན་པས་སྒྱུ་མ་ལྟ་བུའི་ལུས་ཅན་གྱི་མགོན་པོ་ཁྱེད་ཀྱིས་ནི། གནས་ལུགས་རང་ངོ་མ་ཤེས་པས་འཁྲུལ་པའི་སྣང་བ་མེད་སྣང་སྒྱུ་མ་ལྟ་བུ་ལ་བདེན་པར་བཟུང་བས་བསླུས་པའི་དབང་གིས་ཁམས་གསུམ་གྱི་འཁོར་བར་མི་ཁོམ་པ་བརྒྱད་ཀྱིས་ཐང་ཆད་ཅིང་སྐྱེ་འཆི་བར་དོའི་སྲིད་པ་གསུམ་ན་ཡུན་རིང་འཁྱར་བས་ལུས་ངལ་དུབ་ཏུ་གྱུར་པའི་མགྲོན་པོ་བདག་སོགས་སེམས་ཅན་རྣམས། འཁོར་བ་ཞེས་ངན་པར་དང་མྱང་འདས་ཞེས་བཟང་པོར་གཟུང་བ་དེ་གཉིས་ཀྱི་བར་ན་འཁོར་འདས་གཉིས་ཀ་མ་ཡིན་ལ། གཉིས་ཀ་བྱེད་མཁན་གྱི་ཀུན་གཞི་གནས་ལུགས་འཁོར་འདས་ཀྱི་བར་དོའི་མིང་ཅན་དེ་ལ་སྒྲིབ་བྱེད་དང༌། དེ་རང་གིས་མ་ཤེས་པའི་ལྷན་སྐྱེས་ཀྱི་མ་རིག་པའི་འཕྲང་དང༌། སྐྱེས་ནས་མ་ཤིའི་བར་གྱི་སྣང་བ་ཁྲ་ཆེམ་མེ་བ་སྐྱེ་ཤིའི་བར་དོའི་མིང་ཅན་འདི་ལ་སོ་འཕྲང་བདེན་བརྫུན་གཉིས་ལས་འདས་པར་མ་ཤེས་པར་ཨ་འཐས་དངོས་པོར་འཛིན་པ་དང༌། གནས་པའི་ཏིང་ངེ་འཛིན་ཙམ་སྐྱོང་ཤེས་ལ་སྐྱོང་བྱེད་ཀྱི་དྲན་རིག་ལ་སྒྲོ་འདོགས་མ་ཆོད་པའི་གནས་སྐབས་ཏིང་འཛིན་བསམ་གཏན་གྱི་བར་དོ་ལ་སྒོམ་བྱེད་ཀྱི་རིག་པ་བློ་འདས་སྤྲོས་བྲལ་དུ་མ་ཤར་བའི་སོ་འཕྲང་དང༌། གཉིད་མཐུག་པོའི་ངོ་བོ་འོད་གསལ་དུ་གནས་པ་ངོས་མ་ཟིན་པས་དྲན་རིག་རྒྱུན་ཆད་དེ་གཏི་མུག་ཕལ་པར་ཤོར། བར་དུ་སེམས་ཀྱི་སྣང་ཆ་བག་ཆགས་ཀྱི་ལུས་ཉེར་སྤྱོད་བཅས་པར་ཤོར་བ་སྣང་ལ་རང་བཞིན་མ་གྲུབ་པ་དེ་ལ་རྨི་ལམ་དུ་ངོ་མ་ཤེས་པས་ཉིང་འཁྲུལ་རང་ག་བར་ཨ་འཐས་ཏེ་རྨི་ལམ་གཉིད་ཀྱི་བར་དོ་ལ་ངོས་མ་ཟིན་པའི་སོ་འཕྲང་དང༌། དང་པོ་སྐྱེ་བའི་དུས་ཀྱི་གོ་རིམ་གྱི་ལུགས་ཕྱིར་ལྡོག་སྟེ་རགས་པའི་ཕུང་ཁམས་རྣམས་རིམ་གྱིས་ཕྲ་བར་ཞུགས་པས།
ཕྱི་གཟུགས་སྒྲ་དྲི་རོ་རེག་བྱ་ཐིམ། །
ནང་ས་ཆུ་མེ་རླུང་ནམ་མཁའ་རྣམ་ཤེས་ཐིམ། །
གསང་བ་སྣང་མཆེད་ཐོབ་གསུམ་ཐིམ་པ་སྟེ། །
ཐིམ་པ་གསུམ་གྱི་རིམ་པས་ཚེ་འདིའི་རྟོག་པ་འགགས། །
ཕྱི་མའི་རྩོམ་བྱེད་ལུགས་འབྱུང་སྲིད་པ་བར་དོའི་འཁྲུལ་སྣང་འགོ་མ་མ་ཤར་བའི་བར་དེ་ན་ཤེས་པ་རང་རིག་རང་གསལ་རྐྱེན་གང་གིས་ཀྱང་ཁ་མ་བསྒྱུར་བའི་ནམ་མཁའ་གཡའ་དག་པ་ལྟ་བུ་གཞིའི་འོད་གསལ། ལམ་གྱི་འོད་གསལ་མ་ཞེས་བྱ་བ་འཆར་བ་དེ་ལ་གསོན་པོའི་དུས་སུ་ཉམས་ལེན་གྱི་སྟོབས་ཞན་པས་སྐབས་དེར་ངོ་ཤེས་རང་རིག་གི་དྲན་པ་འོད་གསལ་བུ་ཞེས་བྱ་བ་མ་ཤར་ནས་མ་བུ་ཞལ་མཇལ་རྒྱུ་མ་བྱུང་བར་འཁྲུལ་པར་གོལ་པའི་སོ་འཕྲང་འགྱུ་བ་གནད་གཅོད་ཀྱི་འཕྲང་དང༌། དེ་ལས་སླར་ཡང་སྔར་སྐྱེ་བའི་རིམ་པས་སྲིད་པ་ལུགས་འབྱུང་དུ་ལངས་པ་ཞེས་པ་གསོན་དུས་ཀྱི་བསྒོམ་སྟོབས་ཆུང་བས་འོད་གསལ་ལ་གནས་མ་ནུས། དེ་ལས་ཐོབ་མཆེད་སྣང་བ་རིམ་གྱིས་ཤར་ཏེ་སྲང་མདའི་མཐོ་དམན་ཙམ་ལ་བར་དོའི་ཡིད་ལུས་གྲུབ་སྟེ་འཁྲུལ་སྣང་འཇིགས་སྐྲག་གི་དབང་གིས་བྱ་སྒྲོ་རླུང་ཁྱེར་ལྟ་བུར་གར་འགྲོ་གཏད་སོ་མེད་པར་ཤར་བ་མིང་སྲིད་པ་བར་དོ་ཞེས་བྱ་བ་དེ་ལ། གསོན་དུས་རྨི་ལམ་སྒྱུ་ལུས་ཀྱི་གདམས་པའི་མྱོང་བ་མེད་པའི་རྩལ་མ་འབྱོངས་པས་འཁྲུལ་སྣང་ལུ་གུ་རྒྱུད་དུ་ཤོར་བའི་སོ་འཕྲང་དང༌། དེ་ལས་ཀྱང་འདས་ཏེ་ཐ་མ་ལུས་རྟེན་ཚོལ་བ་ལ་བབ་པའི་ཚེ་སྐྱེ་གནས་གཞན་གསུམ་ལ་དྲི་རོ་གནས་ལ་ཆགས་པ་དང༌། མངལ་སྐྱེས་ལ་ཕ་མ་འཁྲིག་སྦྱོར་མཐོང་སྟེ་དེ་ལ་ཆགས་སྡང་མིག་སེར་སྐྱེ་བས་མངལ་སྒོར་ཚུད་པར་བྱེད་པའི་འཕྲང་སྟེ། འཕྲང་དེ་རྣམས་ལ་སྒྲོལ་བྱེད་ཀྱི་གདམས་པ་རིམ་བཞིན་གནས་ལུགས་ཐ་མལ་གྱི་ཤེས་པའི་རང་ངོ་རྗེན་པར་འཕྲོད་པ་དང་པོ་དང༌། སྤྱིར་བསྐྱེད་རྫོགས་ཀྱི་གདམས་པ་ཐམས་ཅད་ཡིན་མོད་ཀྱང་སྙིང་པོ་ཧྲིལ་གྱིས་དྲིལ་ན་སེམས་ཀྱི་སྣང་ཆ་འགག་མེད་ཐོལ་གྱིས་སྐྱེ་བ་བསྐྱེད་རིམ། དེ་ཁའི་ངོ་བོ་རང་གིས་རིག་ན་སྐྱེ་མེད་ཤར་གྲོལ་དུ་འདུག་པ་རྫོགས་རིམ་སྟེ་གང་ཤར་སྤང་བླང་མེད་པར་རྩལ་སྦྱོང་བ་གཉིས་པ་དང༌། དགེ་སྦྱོར་སྐྱོང་བྱེད་དམ་སྒོམ་མཁན་གྱི་རྩ་བ་ཆོད་པས་བསྒོམ་བྱ་སྒོམ་བྱེད་ལས་འདས་པའི་ལྷག་མཐོང་སྤྲོས་བྲལ་རིག་པའི་རང་ངོ་སྐྱོང་བ་གསུམ་པ་དང༌། སད་དུས་དང་གཉིད་ཀྱི་འོད་གསལ་སྒོམ་པ་དང༌། དག་མ་དག་གི་སྒྱུ་ལུས་སྦྱངས་པའི་ཐབས་ལ་འབད་པས་གཉིད་དུས་ཀྱི་དགེ་སྦྱོར་ལ་དྲན་འདུན་གྱི་བརྟན་པ་ཐོབ་པ་བཞི་པ་དང༌། ད་ལྟ་མཉམ་བཞག་གི་དྲན་རིག་བརྟན་པས་དུས་དེར་འོད་གསལ་མ་བུ་བསྲེ་བའི་འཁྲུལ་མེད་རང་སོ་འཛུགས་པ་ལྔ་པ་དང༌། ད་ལྟ་རྨི་ལམ་སྒྱུ་ལུས་འབྱོངས་པས་བར་དོར་འཇིགས་སྐྲག་གིས་རྐྱེན་བྱས་ཏེ་འཁྲུལ་སྣང་རང་སེམས་སུ་ཤེས་ཏེ་གྲོལ་བར་བྱེད་པ་དྲུག་པ་དང༌། ད་ལྟ་ལྟ་བའི་གནད་ཀྱིས་ཆགས་སྡང་རང་གྲོལ་དུ་བྱེད་པ་དང་ཐབས་ལམ་གནད་ཀྱི་མྱོང་བའི་གྲོགས་སུ་ཁྱེར་ཐུབ་པས་དུས་དེར་གདམས་ངག་དྲན་ནས་ཆགས་སྡང་གི་དབང་དུ་མ་ཤོར་བར་མངལ་སྒོ་བསྒག་པ་རྣམས་ཉམས་སུ་བླངས་པས། གོང་དུ་བཤད་པའི་སོ་འཕྲང་འཁྲུལ་པའི་བག་ཆགས་ཀྱི་རང་གཟུགས་སྒྱུ་མའི་སྣང་བ་དེ་རྣམས་ཀྱིས་བསླུ་བར་མི་འགྱུར་ཞིང༌། རང་ཚུལ་སྒྱུ་མའི་རང་བཞིན་ནམ་གནས་ལུགས་རང་གི་ངོ་བོར་ཚུལ་བཞིན་དུ་ཤེས་ཤིང་རྟོགས་ཏེ་དབང་པོའི་རིམ་པ་དང་མཐུན་པར་འཚང་རྒྱ་བར་བྱིན་གྱིས་རློབས་ཤིག ཅེས་པའོ། །
གཉིས་པ་བྱེ་བྲག་འཆི་ཁ་སྲིད་པ་སྐྱེ་གནས་བར་དོ་གསུམ་རྒྱས་པར་བཤད་པ་ལ། འཆི་ཁ་བར་དོ་དང་པོ་འོད་གསལ་ཆོས་སྐུའི་ལམ་ཁྱེར་བཤད་པ་དང་གཅིག སྲིད་པ་བར་དོའི་བར་དོ་གཉིས་པ་ལ་ཟུང་འཇུག་ལོངས་སྐུའི་ལམ་ཁྱེར་བཤད་པ་དང་གཉིས། སྐྱེ་གནས་བར་དོའི་བར་དོ་ཐ་མའམ་གསུམ་པ་ལ་སྐྱེ་བ་འཛིན་པ་སྤྲུལ་སྐུའི་ལམ་ཁྱེར་བསྟན་པ་དང་གསུམ་ལས། དང་པོ་ལ་སྔོན་འགྲོ་དང་དངོས་གཞི་གཉིས་ཀྱི། དང་པོ་༼སྔོན་འགྲོ་༽ནི།
མི་རྟག་སྒྱུ་མའི་ལུས་འདི་བོར་བའི་ཚེ། །
ཆགས་སྡང་ཞེན་པའི་འཁྲི་བ་ཀུན་བཅད་ནས། །
སེམས་ཉིད་མ་བཅོས་རང་སོར་བཞག་པ་ཡིས། །
འཆི་བ་ལམ་དུ་ལོངས་པར་བྱིན་གྱིས་རློབས། །
ཞེས་པ་སྟེ། དེ་ཡང་རང་གི་ངོ་བོ་ཕྲ་བའི་མི་རྟག་པ་སྐྱེས་ནས་སྐད་ཅིག་གཉིས་པར་མི་གནས་པར་འཇིག་ཅིང་རགས་པའི་རྒྱུན་ཡང་ལོ་ཟླ་ཞག་དུས་ཀྱི་ཆ་ཤས་ནས་ཟད་དེ་སྔོན་གྱི་ཚེའི་འཕེན་པ་རྫོགས་པ་ན་ངེས་པར་འཆི་བའི་རང་བཞིན་ཅན་ཡིན་པས་མི་རྟག་པ། བརྟགས་ཤིང་དཔྱད་ན་སྙིང་པོའི་རང་བཞིན་ཅུང་ཟད་ཀྱང་མེད་པས་སྒྱུ་མ་ལྟ་བུའི་ལུས་འདི་བོར་བར་ཉེ་བའི་དུས་ནམ་ཞིག་བྱུང་བའི་ཚེ། རྐྱེན་ངན་སད་པ། ཚེ་ཟད་པ། བསོད་ནམས་ཟད་པ། ལས་ཟད་པ་སྟེ་ཚེའི་དུས་བྱེད་པའི་རྒྱུ་རྐྱེན་བཞི་ལ་བརྟེན་ནས་ཕྱི་ནང་གསང་གསུམ་གྱི་ངེས་པའི་འཆི་ལྟས་རྣམས་ཤར་ཏེ་རིམ་འགྲོ་སྤྱོད་ལམ་ཚེ་བསྲིང་བསོད་ནམས་གསོག་པ་སོགས་ཟློག་བྱེད་ཀྱིས་མ་བཟློག་པས་ངེས་པར་འཆི་བར་ཤེས་པ་ན་དུས་གསུམ་གྱི་སྤྲོས་པ་བཅད་དགོས་ཏེ། འཕགས་པ་འདའ་ཀ་ཡེ་ཤེས་དང༌། འདུ་ཤེས་བཅུ་པའི་མདོ་སོགས་ལས་འབྱུང་བ་ལྟར། འདོད་ཆགས་ཀྱི་གཉེན་པོར་དངོས་པོ་ཐམས་ཅད་ལ་མ་ཆགས་པའི་འདུ་ཤེས་བསྒོམ་སྟེ། ཕྱི་རྫས་ཀྱི་ཡོ་བྱད་ཐམས་ཅད་བླ་མ་དགེ་འདུན་སྤྲང་པོ་སྐྱ་སེར་མེད་པ་ལ་ཞིང་བསམ་དངོས་གསུམ་གྱི་རྟེན་འབྲེལ་བསྒྲིགས་ལ་འཁོར་གསུམ་ཡོངས་སུ་དག་པའི་སྤོང་དག་ཏུ་བཏང༌། ལྷག་པར་གང་ཡིན་ལ་ཞེན་པ་ཆེ་བ་དེ་ལྟོས་མེད་དུ་བཏང་ལ་ཞེན་འཁྲིས་ཅིས་ཀྱང་མེད་པར་བྱ། ཞེ་སྡང་གི་གཉེན་པོར་སྔར་འགྲས་ས་དང་ཡིད་དུ་མི་འོང་བའི་མི་ལ་འཁོན་གཅུགས་སྦྱངས་ལ་མཛའ་ཞིང་ཡིད་དུ་འོང་བ་ལིང་གིས་བཏང༌། ལན་ཆགས་དང་བུ་ལོན་ཤ་འཁོན་མེད་པར་བྱ། སེམས་ཅན་ཐམས་ཅད་ལ་བྱམས་སྙིང་རྗེ་བྱང་ཆུབ་ཀྱི་སེམས་ཤུགས་དྲག་ཏུ་བསྒོམ་ཞིང་སྨོན་ལམ་གདབ། གཏི་མུག་གི་གཉེན་པོར་ནད་ཟུག་དང་རྨོངས་པའི་དབང་དུ་མི་བཏང་བར་རིག་པ་ལ་དྲུངས་བཏོན་ལ་དགེ་སྦྱོར་གསོས་བཏབ། རང་གིས་སྔར་ཇི་ཙམ་ཤེས་པའི་ཐོས་བསམ་སྒོམ་གསུམ་རྟོགས་པའི་ཡོན་ཏན་གང་ཡོད་བསྐྱར་ལ་གསོས་གདབ། གཞན་ཡང་འཆི་ཀའི་བསམ་པ་སྟོབས་དང་ལྡན་པ་ཡིན་པས་བླ་མ་དཀོན་མཆོག་ལ་མོས་གུས་དྲག་པོ་ཆེད་དུ་སྐྱེས་པ་དང༌། སྡོམ་པ་དང་དམ་ཚིག་ཉམས་པ་ལ་བཤགས་བསྡམ་དང་ཕྱིར་བཅོས་བྱ། བླ་མ་དང་མཆེད་གྲོགས་གོང་མ་བཞུགས་ན་དབང་བསྐུར་ཞུ། མེད་ན་རང་གིས་བདག་འཇུག་གམ་ཏིང་ངེ་འཛིན་གྱི་དབང་བླང༌། མདོར་ན་དུས་གསུམ་མི་དགེ་བའི་རྣམ་རྟོག་ཡིད་ལ་མི་བསམ། སྔར་བསགས་པ་རྣམས་སྦྱང་ཞིང་ཆུང་ངུར་མོས། དགེ་བའི་སེམས་དྲན་གང་ཐུབ་དང་རོ་མྱངས་ལ་རྒྱ་ཆེར་མོས་ཤིང་བསྔོ་སྨོན་གྱིས་རྒྱས་གདབ། དཀོན་མཆོག་གསུམ་གྱི་རྟེན་ལ་མཆོད་པ་རྒྱ་ཆེར་བཤམས། དྲུང་དུ་གཡེང་རྐྱེན་ཉེ་འབྲེལ་གྱི་ངུ་འབོད། དམ་སྡོམ་ཉམས་པ་དང་གྲིབ་ཅན། སེམས་འཁྲུག་པའི་རྐྱེན་རྣམས་མི་བཞག ལྷག་པར་དངོས་པོ་ལ་མངོན་ཞེན་འདུག་ན། གང་ལ་ཞེན་པར་གྱུར་པ་དེ་ཐམས་ཅད་རང་སེམས་འཁྲུལ་པའི་རི་མོ། རྣམ་རྟོག་བག་ཆགས་ཀྱི་གཟུགས་བརྙན་སེམས་ཀྱི་ཆོ་འཕྲུལ་ཡིན་སྙམ་དུ་ཞེན་པའི་འཁྲི་བ་ཀུན་བཅད་ནས། གདམས་ངག་གི་སྙིང་པོ་སྤྱི་བོའམ་སྙིང་གི་དཀྱིལ་དུ་བླ་མ་བསྒོམ་ལ་མོས་གུས་ཀྱི་མཆོད་པས་མཆོད་དེ་ལམ་སྣ་ཟིན་པར་གསོལ་བ་གདབ། རང་ལུས་ཡི་དམ་གྱི་ལྷ་སྐུ་སྣང་སྟོང་སྒྱུ་མ་ལྟ་བུར་བསྒོམས། མཁའ་སྤྱོད་ཀྱི་གནས་སུ་འགྲོ་རྒྱུ་ཡོད་པ་རེ་དགའ་སྙམ་དུ་སེམས་གཟེངས་བསྟོད་ལ་སྤྲོ་བ་བསྐྱེད། འཆི་བ་རང་གི་རྣམ་རྟོག་ཡིན། སེམས་ཀྱི་གནས་ལུགས་ལ་སྐྱེ་རྒྱུ་མེད། འཆི་རྒྱུ་མེད། དོན་དམ་པའི་ལུས་ངག་ཡིད་གསུམ་ལ་འབྲལ་བ་ནི་མེད། དུས་གསུམ་དུས་མེད་ད་ལྟར་གྱི་ཤེས་པ་རྗེན་པ་འདི་ཀ་ཡིན་སྙམ་དུ་རྟོགས་པའི་གདེངས་བསྐྱེད་ལ་ཐག་བཅད་དེ། སྒོམ་གྱི་ངོ་བོ་སེམས་ཉིད་ཐ་མལ་གྱི་ཤེས་པ་མ་བཅོས་རང་སོར་ཁད་དེ་བཞག་པ་ཡིས། འཆི་བའི་སྲིད་པ་ལམ་དུ་ལོངས་ཏེ་ཆོས་ཀྱི་སྐུར་འཆར་བར་བྱིན་གྱིས་རློབས་ཤིག་པའོ། །
གཉིས་པ་དངོས་གཞི་ལ། ཐིམ་པ་གསུམ་འབྱུང་ཚུལ། དེ་ལས་འཆི་བ་འོད་གསལ་འཆར་བ་ལམ་དུ་སློང་ཚུལ་ལོ། །དང་པོ་ལའང་ནང་གསེས་རིམ་ཅན་དུ་ཡོད་པ་ལས། དང་པོ་ཕྱི་གཟུགས་སྒྲ་དྲི་རོ་རེག་བྱ་ཐིམ་ཚུལ་ནི།
འཆི་ཚེ་ཕྱི་ཡི་སྣང་བ་འགགས་པ་ན། །
མིག་སོགས་དབང་པོ་ལྔ་ནི་རིམ་པས་འགགས། །
གཟུགས་སོགས་ཡུལ་ལྔ་གཅིག་ལ་གཅིག་ཐིམ་དུས། །
ཐིམ་རིམ་རང་ངོ་ཤེས་པར་བྱིན་གྱིས་རློབས། །
ཞེས་པ་སྟེ། དེ་ཡང་འཆི་བའི་སྔོན་དུ། ཕུང་པོ་ལྔ། ཁམས་ལྔ། དབང་པོ་ལྔ། ཡུལ་ལྔ། གཞི་དུས་ཀྱི་ཡེ་ཤེས་ལྔ་སྟེ་རགས་པ་ཉེར་ལྔ་ཐིམ་དགོས་ལ་དེ་དག་ཐིམ་ཚུལ་ཡང་མགོན་པོ་ཀླུ་སྒྲུབ་ཀྱིས་མཛད་པའི་དཔལ་གསང་བ་འདུས་པའི་སྒྲུབ་ཐབས་མདོར་བྱས་སོགས་ཀྱི་དོན་སློབ་དཔོན་ཀླུའི་བྱང་ཆུབ་ཀྱིས་མཛད་པའི་རྣམ་གཞག་རིམ་པ་ལས་རྒྱས་པར་གསུངས་པས་དེ་དག་ཏུ་ཤེས་དགོས་མོད། ལུང་དེ་དག་དྲངས་ན་མང་བར་འགྱུར་བས་འདིར་གསོལ་འདེབས་ཀྱི་ཚིག་རིས་ལྟར་འབྲུ་མནན་ན། དེ་ཡང་ཁྱད་ཆོས་བསྲེ་འཕོའི་གཞུང་བཀའ་ཡང་དག་པའི་ཚད་མ་ལས། སྣང་བ་འགག་ལུགས་བསྟན་པ་ནི།
གཟུགས་ནི་སྒྲ་ལ་ཐིམ་པར་འགྱུར། །
སྒྲ་ཡང་དྲི་ལ་དྲི་ཡང་རོ། །
རེག་བྱའི་བར་དུ་རིམ་གྱིས་ཐིམ། །
ཞེས་གསུངས་པ་ལྟར། འཆི་བའི་ཚེ་ཐོག་མར་ཕྱི་ཡུལ་གྱི་སྣང་བ་རགས་པ་རྣམས་འགགས་པ་ན། མིག་གི་དབང་པོ་དང་སོགས་ཁོངས་ནས་རྣ་བ། སྣ། ལྕེ། ལུས་ཀྱི་དབང་པོ་བཞི་པོ་ནི་རིམ་པས་སྔ་མ་སྔ་མ་སྡེ་ཚན་ཕྱི་མ་ཕྱི་མ་ལ་ཐིམ་པའི་ཚུལ་གྱིས་འགག་ཅིང༌། དབང་པོ་དེ་དག་ནི་རྣམ་ཤེས་ཀྱི་གཟུང་བྱ་གཟུགས་ཡུལ་གྱི་སྐྱེ་མཆེད་དང་སོགས་སྒྲས། སྒྲ། དྲི། རོ། རེག་བྱའི་སྐྱེ་མཆེད་དེ་ཡུལ་ལྔ་པོ་གཅིག་ལ་གཅིག་ཐིམ་པར་འགྱུར་ཏེ། ཐིམ་པའི་གོ་དོན་ངོ་ཐོག་རེ་རེ་བཞིན་འོད་གསལ་གྱི་དབྱིངས་སུ་ནུབ་པ་ཡིན་ཀྱང་སྔ་མ་སྔ་མའི་ནུས་པའི་རིགས་རྒྱུན་ཕྱི་མའི་ཕྱི་མ་ལ་འཕོ་བས་དེ་དེ་ལ་ཐིམ་པ་ཞེས་བཏགས་པ་ཡིན་ལ།
དེ་ཡང་ཐོག་མར་གཞི་དུས་ཀྱི་མེ་ལོང་ཡེ་ཤེས་ཞེས་པ་གཟུགས་སྒྲ་སོགས་ཡུལ་གྱི་རྣམ་པ་གསལ་པོར་རིག་པའི་ཡིད་རྟོག་དེ་ཐིམ་པས་སེམས་མི་གསལ། དེ་ནས་ཡུལ་གྱི་གཟུགས་ཐིམ་པས་ལུས་ཀྱི་མདངས་མེད་ཅིང་ཉམས་སྟོབས་ཟད་དེ་ཤེད་ཆུང་ངུར་འགྱུར། དེ་ནས་མིག་དབང་ཐིམ་པས་མིག་མི་འགྱུར་བ་སྟེ་མིག་འབྲས་བསྒུལ་བསྐྱོད་དང་བྲལ་ཞིང་མིག་ཟུམ་པར་འགྱུར། དེ་རྗེས་གཟུགས་ཕུང་ཐིམ་པས་ལུས་ཀྱི་ཡན་ལག་རྣམས་ཕྲ་ཞིང་ལུས་སྟོབས་ཟད་པར་འགྱུར། དེ་རྗེས་ས་ཁམས་ཐིམ་པས་ལུས་ཐམས་ཅད་ཆ་ནས་བསྐམ་པར་འགྱུར། དེ་བཞིན་དུ་གཞི་དུས་ཀྱི་མཉམ་ཉིད་ཡེ་ཤེས་ཞེས་པ་མེ་སྟག་གི་ཚོར་བ་ཤེས་ནས་མེ་ཐམས་ཅད་ཀྱི་ཚོར་བ་ཤེས་པ་ལྟར་ཚོར་བ་གཅིག་གིས་གཅིག་ལ་རིགས་བསྒྲེ་བའི་ཤེས་པ་དེ་ཐིམ་པས་ཚོར་བ་བདེ་སྡུག་བར་མ་གསུམ་ཉམས་སུ་མི་མྱོང༌། ཡུལ་སྒྲ་ཐིམ་པས་རང་ལུས་ཀྱི་སྒྲ་ཞེས་པ་རྣ་བའི་འུར་སྒྲ་སོགས་མི་ཐོས། རྣ་བའི་དབང་པོ་ཐིམ་པས་སྒྲ་སྙན་མི་སྙན་བར་མ་ཐམས་ཅད་མི་ཐོས། ཚོར་ཕུང་ཐིམ་པས་རླུང་མཁྲིས་བད་ཀན་འདུས་པའི་ཚོར་བ་མི་མྱོང༌། ཆུ་ཐིམ་པས་ཁ་ཆུ་རྔུལ་ཁུ་ཁྲག་གཅིན་སོགས་སྐེམ་པར་འགྱུར་རོ། །
དེ་ནས་སོར་རྟོག་ཡེ་ཤེས་ཞེས་པ་མིང་ལ་དོན་དང་དོན་ལ་མིང་དུ་འཛིན་པས་ཤེས་པ་དེ་ནུབ་པས་ཕ་མ་བུ་སྲིང་གཉེན་བཤེས་སོགས་ཀྱི་མིང་མི་དྲན། ཡུལ་དྲི་ཐིམ་པས་རང་ལུས་ཀྱི་དྲི་མི་ཚོར། སྣའི་དབང་པོ་ཐིམ་པས་སྟེང་རླུང་ཇེ་ཞན་དལ་བར་འགྱུར། འདུ་ཤེས་ཀྱི་ཕུང་པོ་ཐིམ་པས་རྐང་གཉིས་རྐང་བཞི་རྐང་མང་སོགས་ཀྱི་སེམས་ཅན་གྱི་འདུ་ཤེས་མི་དྲན། མེ་ཐིམ་པས་ཟས་མི་འཇུ།
དེ་ནས་གཞིའི་བྱ་སྒྲུབ་ཡེ་ཤེས་ཀྱི་མིང་ཅན་ཕྲལ་གྱི་འདོད་ཡོན་བསྒྲུབ་འདོད་བྱ་བ་བྱེད་འདོད་ཀྱི་སེམས་ཐིམ་པས་འཇིག་རྟེན་པའི་བྱ་བ་དང་དགོས་པ་མི་དྲན། ཡུལ་རོ་ཐིམ་པས་རོ་དྲུག་ཉམས་སུ་མི་མྱོང༌། ལྕེའི་དབང་པོ་ཐིམ་པས་ལྕེ་སྦོམ་པ་ཐུང་པ་དང་རྩ་བ་སྔོན་པོར་འགྱུར། འདུ་བྱེད་ཀྱི་ཕུང་པོ་ཐིམ་པས་ལུས་ཀྱི་བྱ་བ་ཐམས་ཅད་ལ་མི་འཇུག རླུང་ཐིམ་པས་སྲོག་འཛིན་སོགས་རླུང་བཅུ་རང་གནས་ནས་འཕོ་བ་སྟེ་སྤྱིར་བསྟན་པ་ཡིན་ལ་དེ་དག་གི་ཐིམ་ཚུལ་གྱི་རིམ་པ་རྣམས་མ་བཅོས་པའི་ཚུལ་གྱིས་རང་ངོ་ཤེས་པར་བྱིན་གྱིས་རློབས། ཞེས་པའོ། །
ནང་གི་རླུང་འབྱུང་བའི་ཐིམ་ལུགས་ནི།
ས་ཆུ་མེ་རླུང་རྣམ་ཤེས་ལ་ཐིམ་པས། །
ལུས་ཀྱི་ཟུངས་ཤོར་སྐོམ་ཞིང་ཁ་སྣ་བསྐམ། །
དྲོད་ཡལ་ཐུང་ལ་རྩུབ་པའི་དབུགས་སྙོད་ཚེ། །
གནད་གཅོད་ལམ་དུ་ལོངས་པར་བྱིན་གྱིས་རློབས། །
ཞེས་པ། ནང་ལུས་ཀྱི་འབྱུང་བའི་རླུང་ཐིམ་ལུགས་ནི། ལྟེ་བའི་རྩ་མདུད་ཞིག ས་རླུང་མལ་འཆུགས་ནས་ས་ཁམས་རགས་པ་ཆུ་ལ་ཐིམ་པས་ཕྱི་རྟགས་ལུས་བསྒུལ་བསྐྱོད་མི་ནུས་ཤིང་མཇིང་པས་མགོ་མི་ཐེག རྐང་པས་ལུས་མི་ཐེག ལག་པས་སྣོད་མི་ཐེག བྱད་ཧམ་རིངས་ཀྱིས་འགྲོ། སོའི་སྐེད་པར་སྐེད་རགས་བཅིངས་པ་ལྟ་བུའི་དྲེག་པ་ནག་པོ་ཆགས། ཁ་ཆུ་སྣ་ཆུ་དྲི་ཆུ་མི་ཐུབ་པ་སོགས་ལུས་ཀྱི་ཟུངས་དང་བསྡོམ་ཤོར། ནང་རྟགས་ལུས་ལྕི། ཤེས་པ་འཐིབས། ཤེས་ཉམས་ལ་ས་གསེབ་ཏུ་བྱིང་བྱིང་ཐིམ་འགྲོ་བ་སྙམ་བྱེད། རྒོད་པ་ཉལ་ཆས་སོགས་གོས་སེལ། ལག་པ་ཕྱི་རུ་འདོན། ང་ཁྱོག་སློང་ཟེར་མིག་མཐོང་ཁར་ལྟ། གསང་རྟགས། དང་པོ་རི་དྭགས་སྲེད་པ་བཞིན་དུ་སྣང་བ་སྟེ།  ཞེས་པས་སོས་ཀ་མྱ་ངམ་གྱི་ཐང་བྱེ་ཐང་ལྟ་བུར་ཉི་མའི་ཟེར་ཕོག་པའི་རྐྱེན་གྱིས་ཆུ་རྒྱུག་པ་ལྟར་སྣང་བ་སྔོ་ཤིག་ཤིག་མཐོང་བ་ལ་སྨིག་རྒྱུ་ཟེར་བ་ལྟར་ཧྲིབ་ཧྲིབ་གྱ་གྱུར་འཆར། སྙིང་གའི་རྩ་མདུད་ཞིག ཆུ་རླུང་མལ་འཆུགས། དྭངས་མ་ནང་དུ་སྡུད་པས་ཆུ་ཁམས་རང་ས་མེ་ལ་ཐིམ་པའི་ཚེ་སྐོམ་དད་སྐྱེས་ཏེ་ནད་གཡོག་ལ་སྐོམ་ཇ་ཆང་ཆུ་སོགས་སློང་ཞིང་ཁ་སྣ་སྐམ། སྣ་བལ་སྐྱར་ཚངས་ཀྱིས་འགྲོ། ལྕེ་ར་རུ་ལྟར་སྐམ་ཤིང་འཁྱོགས། སྣ་རྩེ་ཞོམ། ལྕེ་རྐན་ཕུགས་སུ་བྲོས་པས་ལྕེ་རྩེ་མི་མཐོང༌། ནང་རྟགས་སུ་ཤེས་པ་འཚུབ། ཚིག་པ་ཟ། གསང་རྟགས་སུ། མཚན་མ་གཉིད་ས་དུད་ཁའི་རྣམ་པ་ཅན་ཞེས་གསུངས་པས་ཤེས་ཉམས་ལ་དུ་བ་སྔོ་ལོང་ལོང་བ་བན་བུན་ལང་ལོང་དུ་འཆར། མགྲིན་པའི་རྩ་མདུད་འཇིག དྭངས་མ་ནང་དུ་བསྡུས་པས་ཕྱི་རྟགས་སུ་དྲོད་བསྡུས། ནང་གི་དྲོད་ཕྱི་རུ་རླངས་འཐོལ་འབྱུང༌། ཤིག་རྣམས་ཕྱི་རུ་འབྲོས། མེ་རླུང་ལ་ཐིམ་པས་དྲོད་ཡལ་ནས་ཁ་སྣའི་དབུགས་གྲང་སིང་གིས་འགྲོ། མངོན་པ་ལས་ལུས་ཀྱི་དབང་པོ་སོགས་གནས་དེ་དང་དེར་འགག་ཚུལ་བཤད་ཚེ། ངན་འགྲོར་འགྲོ་ན་རྐང་མཐིལ། མིར་སྐྱེས་ན་ལྟེ་བ། ལྷར་སྐྱེས་ན་སྙིང་གར་འགག་ཅིང༌། དགྲ་བཅོམ་པ་ལྟ་བུ་ཡང་སྙིང་གར་འགག ལ་ལ་སྤྱི་གཙུག་ཏུ་འགག་པར་འདོད་པའང་ཡོད་ཅེས་གསུངས་པ་སྤྱིར་བཤད་ལ་དགོངས་པར་མངོན་ལ། རྒྱལ་བ་ཡང་དགོན་པ་ཆེན་པོས་རི་ཆོས་ལས། སྡིག་པ་བྱེད་པ་ཡས་འཐུལ། དགེ་བ་བྱེད་པ་མས་འཐུལ་ཟེར་ཏེ་ངེས་པ་མི་འདུག ཕལ་ཆེར་ཉི་མ་གྱེན་ལ་འགྲོ་བའི་གནད་ཀྱིས་གྱེན་ལ་འགྲོ་བར་འདུག་གོ །ཞེས་གསུངས་པ་རྡོ་རྗེ་ཐེག་པའི་ནང་གི་ངེས་པ་ལ་ཐུགས་སུ་ཆུད་པའི་གསུང་དུ་འདུག་ལ། མེ་རླུང་ཐིམ་པས་ཟས་མི་འཇུ་བར་གསུངས་པ་ལྟར་འདིར་དུར་རྒྱགས་ཁམས་རེ་ཟོས་ཀྱང་མ་ཞུ་བར་ཧྲིལ་ལེ་ཡོང་བ་ཡིན་གསུང༌། ནང་རྟགས་སུ་སྣང་བ་འདི་རེས་གསལ་རེས་མི་གསལ་དུ་སོང་སྟེ་མི་ངོ་ཤེས་ལ་མི་ཤེས་ཀྱི་ཚོད་འབྱུང༌། གསང་རྟགས་ལྷོ་རོང་སོགས་རོང་ཡུལ་དུ་འབྱུང་བའི་སྲོག་ཆགས་མཚན་དུས་སུ་གཤོག་པའི་འོག་ནས་མེ་འབར་བ་ལྟ་བུའི་འོད་འཕྲོ་བ་སྲིན་བུ་མེ་ཁྱེར་དུ་གྲགས་པ་ལྟར་དམར་ཙག་ཙིག་ཀམ་ཀེམ་དུ་འཆར་རོ། །
གསང་གནས་ཀྱི་རྩ་མདུད་འཇིག རླུང་གི་རླུང་མལ་འཆུག དྭངས་མ་ནང་དུ་བསྡུས་པས་རླུང་རྣམ་ཤེས་ལ་ཐིམ་པའི་རྟགས་དབུགས་ཕྱིར་རྒྱུ་བ་རིང༌། ནང་དུ་བསྡུས་སྙིང་མི་འདོད་ཅིང་བསྡུས་མི་ཤེས། ཐུང་ལ་རྩུབ་པའི་དབུགས་སྙོད་པ་སྟེ་དབུགས་བརྩིག་ཅིང་ཤྭ་ཤྭ་བ་འབྱུང༌། སྒྲ་ངར་ངར་པོ་འབྱིན། སྙིང་གའི་དཔྱིད་ཀྱི་རྩ་བ་སནྟ་གྱེན་ལ་ལྟས་པས་མིག་ལྟག་ཏུ་འདྲེན། ནང་རྟགས་སུ་ཤེས་པ་འགྱུར། གསང་གནས་ཀྱི་བྷ་གའི་མིང་ཅན་རྩ་མདུད་གྲུ་གསུམ་གྱི་མས་སྣར་ཡོད་པ་ཚངས་པའི་མེའམ་ཀྵ་ཡིག་གི་རྩ་མདུད་འཇིག་པས་མཐོང་སྣང་སྣ་ཚོགས་མང་དུ་འབྱུང་ཞིང༌། གསང་རྟགས་མར་མེ་འབར་བ་ལྟ་བུ་འབྱུང་ངོ༌། །
འདི་དུས་ཤེས་པ་ཁྲག་འཁྲུག་བྱུང་ཡང་རྣལ་འབྱོར་པ་འཇིགས་སྐྲག་བྱར་མི་རུང༌། ཁྱད་པར་སྡིག་ཅན་ལ་གཤིན་རྗེའི་བང་ཆེན་ཡོང་སྟེ། ཁ་གདངས་པ་མཆེ་བ་གཙིགས་པ། ཉྭ་སུལ་རང་ཡང་ལུང་སུལ་ཙམ་ཡོད་པ། ལག་ན་མཚོན་ཆ་སྣ་ཚོགས་ཐོགས་ཤིང་རྒྱོབ་སོད་ཀྱི་སྒྲ་སྒྲོག་པ་མཐོང་བས་འཇིགས་སྐྲག་གི་སྣང་བ་སྐྱེས་ཏེ་ལུས་ནི་ཤི་འདྲད་བྱེད། ངག་སྒྲད་སྐད་ཀྱི་ང་རོ་འདོན་པ་ཡོང༌། དགེ་བ་སྤྱོད་པ་དང་ཐུགས་དམ་ཡོད་པའི་རྣལ་འབྱོར་པ་ལ་ཡི་དམ་ལྷ་དང་དཔའ་བོ་ཌཀྐི་བསུན་མ་འབྱོར་ཏེ། བདེ་མཆོག་གི་རྩ་རྒྱུད་ལས།
རྣལ་འབྱོར་པ་རྣམས་འཕོ་ཚེ་དཔལ། །
ཁྲག་འཐུང་སོགས་པ་རྣལ་འབྱོར་མ། །
ལག་ན་མེ་ཏོག་སྣ་ཚོགས་ཐོགས། །
རྒྱལ་མཚན་མེ་ཏོག་སྣ་ཚོགས་དང༌། །
རོལ་མོ་གླུ་ཡི་སྦྱོར་བ་ཡིས། །
མཁའ་སྤྱོད་གནས་སུ་ཁྲིད་པར་བྱེད། །
ཅེས་སོགས་གསུངས་པ་དེ་འདི་སྐབས་ཡོང་བར་འདུག ཆོས་བྱེད་ལ་བསུན་མ་འདི་ཚོ་འབྱུང་ཙ་ན་ནང་དུ་ཉམས་དགའ་ཡལ་གྱིས་སོང་ནས་ཕྱིར་བྱད་མདངས་ལམ་ཙེར་གྱིས་འོང་ངོ༌། །དེ་ཡང་གནད་གཅོད་ཀྱི་སྡུག་བསྔལ་ཞེས་བྱ་བ་ལུས་ཀྱི་ཆུ་མེ་རླུང་གསུམ་འཁྲུགས་པའི་ཚོར་བ་དྲག་པོས་ལུས་གནད་ཆེ་ས་རྣམས་ཉམས་པར་བྱེད་པ་སྟེ། མངོན་པ་མཛོད་ཀྱི་གནས་གསུམ་པར། གནད་གཅོད་པ་ནི་ཆུ་སོགས་ཀྱིས། །ཞེས་པའི་རང་འགྲེལ་དུ། ལུས་ཀྱི་ཕྱོགས་འགའ་ཞིག་ཉམས་ན་འཆི་བར་འགྱུར་བ་དེ་དག་ནི་གནད་རྣམས་ཞེས་བྱའོ། །དེ་དག་ཀྱང་ཆུ་དང་མེ་དང་རླུང་གི་ཁམས་རྣམས་ལས་གང་ཡང་རུང་བ་ཞིག་དྲག་ཏུ་འཁྲུག་པར་གྱུར་པ་མཚོན་བརྡར་བ་བཏབ་པ་དང་འདྲ་བའི་ཚོར་བ་མི་བཟད་པ་དག་གིས་བཅད་པ་ལྟ་བུ་ཡིན་གྱིས། དེ་དག་ཤིང་གཅོད་པ་ལྟ་བུ་ནི་མ་ཡིན་ནོ། །ཡང་བཅད་པ་དང་འདྲ་བར་ཡང་གཡོ་བ་མེད་པས་ན་གཅོད་པ་ཞེས་བྱའོ། །ཅིའི་ཕྱིར་སའི་ཁམས་ཀྱིས་མ་ཡིན་ཞེ་ན་ཉེས་པ་བཞི་པ་མེད་པའི་ཕྱིར་ཏེ། རླུང་དང་མཁྲིས་པ་དང་བད་ཀན་རྣམས་ནི་ཉེས་པ་གསུམ་ཡིན་ན། དེ་དག་གིས་གཙོ་བོར་ནི་ཅི་རིགས་པར་ཆུ་དང་མེ་དང་རླུང་གི་ཁམས་དག་ཡིན་ནོ། །
གཞན་དག་ན་རེ། སྣོད་ཀྱི་འཇིག་རྟེན་འཇིག་པ་དང་ཆོས་མཐུན་པས་སོ་ཞེས་ཟེར་རོ། །ཅེས་གསུངས་ལ། འདིར་མཐུན་མོང་བའི་གཞུང་ལས་སྦས་པའི་ཚུལ་གྱིས་ཆུ་མེ་རླུང་གསུམ་འཁྲུགས་ཏེ་གནད་གཅོད་དོ་ཞེས་པ་ཙམ་ལས་མ་གསུངས་ཀྱང༌། མཐར་ཐུག་གི་དགོངས་གཞི་ནི་དཔལ་དུས་ཀྱི་འཁོར་ལོ་སོགས་རྒྱུད་སྡེ་རྣམས་ལས། འཆི་བའི་ཚེ་རླུང་སེམས་རགས་པ་རྣམས་འགགས་རྗེས་འཁོར་བ་པ་རྣམས་ཐབས་ལ་མཁས་པ་དང་བྲལ་བས་ཐུར་སེལ་གྱི་རླུང་གི་ལྟེ་བའི་དམར་ཆ་རྡུལ་གྱི་ཁམས་མེའི་རང་བཞིན་སྟེང་དུ་ལྷག་པར་འབར་བས་སྤྱི་བོའི་ཐིག་ལེ་དཀར་པོ་ཧཾ་ཡིག་ལྷག་མེད་དུ་བཞུ། ཆུས་མེ་བསད་པའི་ཚུལ་གྱིས་དམར་ཆའི་ནུས་པ་རྩ་བ་ནས་ཉམས། དཀར་དམར་ཁ་སྦྱོར་ཞིག་པའི་མཚམས་ནས་སྐྱེ་བ་གཞན་འགྲུབ་འགྱུར་གྱི་ལས་ཀྱི་མཐུ་ལས་རླུང་བསྐྱེད་པ་དང་ལྷན་ཅིག་སེམས་གཞན་དུ་འཕོ་བར་གསུངས་པ་ལ་དགོངས་པའོ། །
འབྱུང་བ་ཐིམ་པའི་རྟགས་སྨིག་རྒྱུ་སོགས་བཞི་པོ་འཆར་ཚུལ་འདིར་བཤད་པ་ནི་རྒྱུད་དང་མན་ངག་ཡོངས་ལ་གྲགས་པའི་སྤྱི་ལུགས་ཡིན་ལ་འདི་ལ་ཀུན་མཁྱེན་ཆེན་པོ་པད་དཀར་ཞབས་ཀྱིས་བསྲེ་འཕོ་འགྲེལ་ཆེན་འདིར། རྟགས་ཅན་སྨིག་རྒྱུ་ལྟ་བུ་ཞེས་སོགས་གསུངས་པ་ནི་ཕྱི་རྟགས་རྣམས་ལུས་ལ་འབྱུང་བ་དང༌། དེ་དག་ཚོར་བ་པོའི་མྱོང་བ་སོགས་ནང་སེམས་ཀྱི་འཆར་སྒོ་ལ་སྨིག་རྒྱུ་སོགས་བཞི་པོའི་སྣང་བ་དངོས་སུ་འཆར་བ་ལ་དགོངས་ལ་འོག་ཏུ་སྣང་བཞིའི་སྐབས་སུ། ནང་འཛིན་ཆ་ལ་རྟགས་ཅན་དུ་བ་ལྟ་བུ་ཞེས་སོགས་གསུངས་པ་ནི་འཛིན་བྱེད་ཤེས་པ་ཉིད་བརྟན་གཡོའི་ཚད་ལ་དུ་སོགས་སུ་བཞག་པ་ལ་དགོངས་ཀྱི་དུས་དེར་དུ་སོགས་ཀྱི་སྣང་བ་འཆར་བའི་དོན་མིན་ནོ། །
དེས་ན་གཞུང་ཚིག་གི་གོ་རིམ་འདི་ལྟར་བཤད་པ་ནི་ཚིག་གི་གོ་རིམ་མམ་བཤད་པའི་གོ་རིམ་གཙོ་ཆེ་བ་ཡིན་གྱི། དོན་ལ་རགས་པའི་འབྱུང་བ་རྣམས་ཐིམ་པ་དང་འཁོར་ལོ་ལྔའི་རྩ་མདུད་འཇིག་དུས་ཀྱི་ལུས་ཀྱི་རྟགས་རྣམས་ཡོད། འབྱུང་བ་ལྔའི་རླུང་རང་མལ་ནས་འཆུགས་ཏེ་དབུ་མར་རྒྱུ་དུས་སྨིག་རྒྱུ་སོགས་ནང་གི་རྟགས་རྣམས་འབྱུང༌། ཁམས་རྣམས་གཡོ་ཞིང་ནང་དུ་བསྡུད་པའི་དུས་སུ་ཤེས་པའི་བྱེ་བྲག་བདེ་ཉམས་ཀྱིས་ཁྱད་པར་འབྱུང༌། དེ་རྣམས་དང་དུས་མཚུངས་སུ་དབང་པོ་ལྔའི་རྩ་མདུད་འཇིག་ཅིང་དྭངས་མ་ནང་དུ་བསྡུད། མིག་སོགས་དབང་པོ་ལྔ་དང་དོན་སྣོད་ལྔ་ལ་རྒྱུ་བའི་རླུང༌། རྒྱུ་བ་དང་རབ་ཏུ་རྒྱུ་བ་སོགས་སམ་ཀླུ་དང་རུས་སྦལ་སོགས་ཀྱི་མིང་ཅན་ཡན་ལག་གི་རླུང་ལྔ་པོ་རང་མལ་ནས་འཆུགས་པས་ཡུལ་ལྔ་དང་དབང་པོ་ལྔ་ལ་ཐིམ་པར་འགྱུར་ཏེ། དེ་དག་ལ་གསོན་པོའི་དུས་ནས་གོམས་ཤིང་འདྲིས་པར་བྱས་ལ་དུས་དེར་གནད་གཅོད་སོགས་ཀྱི་དབང་དུ་མ་བཏང་བར་རིག་པ་བསྒྲིམས་ཏེ་དྲན་ཤེས་བསྐྱེད་ལ་ངོས་ཟིན་པར་བྱ་ཞིང་གྲོགས་མྱོང་བ་ཅན་ཡོད་ན་དེས་ཀྱང་ཐད་ཀར་གསལ་གདབ། ལྷག་པར་གསང་གནས་སམ་ལྟེ་འོག་གི་རྩ་མདུད་འཇིག་དུས་འཇིགས་སྐྲག་སོགས་སྣང་བ་ཁྲལ་འཁྲུལ་བྱུང་ན་རྩ་གནས་ཀྱི་རྟེན་འབྲེལ་དུ་ཤེས་པར་བྱས་ལ་གྲོགས་ཀྱིས་དལ་བུས་ལུས་གནད་བཅོས། སྨད་ཅུང་མཐོ་བར་བྱས་ལ་ལྟེ་འོག་གི་གཉེར་པོ་ཆེའི་ཐད་ཀར་དང་རྐང་པ་གཡས་གཡོན་གྱི་བྱིན་པ་ལ་འཕུར་མཉེ་བྱའོ། །ལྷ་དང་མཁའ་འགྲོས་ལུང་སྟོན་པ་བྱུང་ན་སད་པ་བཞིའི་བརྡའ་སྟོན་པར་གསུངས་ཀྱང་ལག་ལེན་དུ་ཐེབས་དཀའ་བས་གང་ལའང་དགའ་སྡུག་བཟང་ངན་གྱི་འཛིན་པ་སྤངས་ཏེ་ལམ་དུ་ཅི་ལོངས་བྱ་ཏེ་དེ་ལྟར་གནད་གཅོད་ལམ་དུ་ལོངས་པར་བྱིན་གྱིས་རློབས་ཤིག་པའོ། །
ཕྱི་དབུགས་ཆད་ཀའི་སྐབས་འདིར་དགེ་མི་དགེའི་རྣམ་རྟོག་སྐོར་གཅིག་པོ་གང་ཤར་བ་དེས་སེམས་རྒྱུད་ཀུན་གཞི་རྣམ་ཤེས་ཀྱི་སྟེང་དུ་བག་ཆགས་སམ་ནུས་པ་བཞག་པ་དེ་ལ་འཕོ་བའི་བག་ཆགས་ཞེས་བྱ་སྟེ། དཔལ་དུས་ཀྱི་འཁོར་ལོའི་སེམས་འགྲེལ་སྐོར་གསུམ་གྱི་ལུགས་ལ། འཆི་ཁའི་དུས་ཀྱི་དགེ་བའི་བསམ་པ་ནི་ཞི་བའི་བསམ་པ་སྟེ་སྙིང་སྟོབས་ཀྱི་ཡོན་ཏན་ལྷར་སྐྱེ་བའི་རྒྱུ་དང༌། དེ་དུས་ཀྱི་མི་དགེ་བའི་བསམ་པ་དྲག་པོ་ནི་མུན་པའི་བསམ་པ་སྟེ་མུན་པའི་ཡོན་ཏན་དམྱལ་བར་འགྲོ་བའི་རྒྱུ་དང༌། དེ་དུས་ཀྱི་མི་དགེ་བའི་བསམ་པ་འབྲིང་པོ་ནི་རྡུལ་གྱི་བསམ་པ་སྟེ་རྡུལ་གྱི་ཡོན་ཏན་འབྱུང་པོར་སྐྱེ་བའི་རྒྱུ་དང༌། དེ་དུས་ཀྱི་དགེ་མི་དགེ་འདྲེས་པའི་སེམས་ནི་འདྲེས་པའི་བསམ་པ་སྟེ་རྡུལ་མུན་སྙིང་སྟོབས་གསུམ་གྱི་ཡོན་ཏན་འདྲེས་པ་མི་དང་དུད་འགྲོར་སྐྱེ་བའི་རྒྱུར་གསུངས་པ་དེའོ། །
དེས་ན་འཆི་ཀའི་དུས་དེར་སོ་སོ་རང་རིག་གི་གནད་ཀྱི་སྣང་མེད་འོད་གསལ་དུ་སྦྱོང་ཐུབ་ན་བག་ཆགས་འཇོག་མི་ཐུབ་པས་ཕྱི་བཞི་པ་འོད་གསལ་དངོས་ཀྱི་དུས་སུའང་བག་ཆགས་ཀྱི་ནད་རོ་ལངས་རྒྱུ་མེད་ཕྱིར་འོད་གསལ་ལ་སྒྲིབ་མཁན་མེད་པས་དངོས་སུ་མཇལ་ཏེ་མ་བུ་འཕྲོད་པས་རྟོགས་པའི་འོད་གསལ་དུ་འགྱུར་ལ། འདིར་བག་ཆགས་བཞག་ན་དེའི་ནད་རོ་སླར་འོད་གསལ་གྱི་དུས་སུ་ལངས་པས་སྒྲིབ་སྟེ་རྣལ་འབྱོར་པ་ལ་ཉམས་ཀྱི་འོད་གསལ་ལམ་སྲབ་མོའི་འོད་གསལ་ཙམ་ལས་མི་འཆར་བས་སླར་ཡང་སྣང་བ་རྐྱེན་གྱི་བར་དོར་ལྡང་དགོས་པར་འགྱུར་རོ། །
ཞེས་པ་ནི་གོང་དུ་རགས་པ་ཡོངས་རྫོགས་ཐིམ་པའི་མཐར་རྣམ་ཤེས་འོད་གསལ་ལ་ཐིམ་པ་ཞེས་བྱ་ཞིང་ཕྱི་དབུགས་ཆད། དེ་ནས་ནང་དབུགས་མ་ཆད་པར་གནས་པའི་མགོ་ནས་ཕྲ་བའི་ཐིམ་ཚུལ་རྣམས་སྐད་ཅིག་མ་བཞི་ལ་འབྱུང་སྟེ། ཉམས་མྱོང་ཅན་ལ་དུས་ཚད་ཀྱི་ངེས་པ་མེད་ཀྱང་ཕལ་པ་རྣམས་ལ་སེ་གོལ་བརྡབས་པའམ་མིག་འཛུམ་ཙམ་གྱི་སྐད་ཅིག་བཞི་ལ་སྣང་མཆེད་ཐོབ་པ་འོད་གསལ་ཆེན་པོ་རྣམས་རིམ་པར་འཆར་ཏེ། འོད་གསལ་ཆེན་པོ་ཞེས་ཁྱད་པར་དུ་མཛད་པ་ནི་གཞུང་ལ་ལར་ཉེར་ཐོབ་ལ་ཡང་འོད་གསལ་གྱི་མིང་གིས་བཏགས་པ་འགའ་ཞིག་ཡོད་པས་དེ་དང་དབྱེ་བའི་དོན་དུ་དང༌། གོང་དུ་རྣམ་ཤེས་འོད་གསལ་ལ་ཐིམ་པ་ཞེས་པའི་ཐིམ་པའི་འོད་གསལ་ཡང་མཐར་ཐུག་བཞི་པའི་འོད་གསལ་ཆེན་པོ་ཡིན་ཀྱང་སྣང་གསུམ་མ་བརྒྱུད་པར་འོད་གསལ་དེ་ལ་དངོས་སུ་ཐིམ་མི་ཐུབ་པས་སྣང་བ་བཞི་ཀ་འོད་གསལ་གྱི་ཁོངས་སུ་བསྡུས་ཏེ་དེའི་སྒྲས་བསྙད་པ་ལ་དགོངས་པའོ། །དེ་ལྟ་བུའི་སྣང་བཞིའི་རིམ་པ་ལྟར་ངོ་འཕྲོད་པར་བྱིན་གྱིས་རློབས་ཤིག་ཅེས་སོ། །
སྣང་བཞི་ངོ་ཐོག་འཆར་ཚུལ་རྒྱས་པར་བཤད་པ་ནི།
སྣང་བའི་ནང་རྟགས་དུ་བ་ཕྱི་རྟགས་ནི། །
ཟླ་བ་ཤར་འདྲ་ཞེ་སྡང་ལས་གྱུར་པའི། །
རྟོག་པ་སུམ་ཅུ་རྩ་གསུམ་འགགས་པའི་ཚེ། །
གསལ་དང་དྲན་འདུན་ཐོངས་པར་བྱིན་གྱིས་རློབས། །
སྤྱི་བོ་བདེ་ཆེན་དང་མགྲིན་པ་ལོངས་སྤྱོད་ཀྱི་འཁོར་ལོ་རལ་ནས་དཀར་ཆ་ཐུར་དུ་བབ་སྟེ་སྲོག་དང་ལྷན་ཅིག་སྙིང་གར་འདུས་པས་སྟོང་པ་བཞིའི་ནང་ནས་གཟུང་འཛིན་གྱི་རྣམ་རྟོག་རགས་པས་སྟོང་པས་སྟོང་པ་ཞེས་སམ། སྣང་བ་བཞིའི་ནང་ནས་ཤེས་པའི་མདངས་གསལ་བར་སྣང་བས་སྣང་བ་ཞེས་བྱ་བ་དེའི་ཚེ། ནང་ཤེས་པའི་འཛིན་ཆ་ལ་རྟགས་ཅན་དུ་བ་ལྟ་བུ་བན་བུན་ལང་ལོང་དུ་འཆར་ཞིང༌། ཕྱི་རྟགས་སེམས་ཀྱི་གཟུང་ཆའམ་སྣང་བའི་ཆ་ལ་སྟོན་དུས་ཀྱི་ནམ་མཁའ་གཡའ་དག་པ་ལ་ཟླ་བ་ཤར་བའི་འོད་ཀྱིས་ཁྱབ་པ་འདྲ་བ་སྐྱ་ལམ་མེ་བདེ་ཉམས་ཤས་ཆེ་བ་ཞིག་འབྱུང་སྟེ། དེ་དུས་རང་བཞིན་བརྒྱད་ཅུའི་རྣམ་རྟོག་གི་ནང་ཚན། གང་ཐིམ་པའི་ཚེ་སྣང་བའི་རང་བཞིན་སོ་གསུམ་མམ་ཞེ་སྡང་ལས་གྱུར་པའི་རྟོག་པ་སུམ་ཅུ་རྩ་གསུམ་ཕྲ་མོ་ཚུན་ཆད། གང་ཡང་ཐིམ་ཞིང་འགགས་པར་འགྱུར་བ་དེའི་ཚེ་ཤེས་པ་གསལ་ལ་དྭངས་པ་དང་ངོ་ཤེས་ཀྱི་དྲན་འདུན་ཐོངས་པར་བྱིན་གྱིས་རློབས་ཤིག་པའོ། །འཕོ་བ་སོགས་ཀྱི་ལུས་གནད་བཅོས་དགོས་ཡོད་རུང་འདི་ཡན་ཆད་ལ་བྱ་གསུང་ངོ༌། །
གོང་གི་རང་བཞིན་སོ་གསུམ་པ་དེ་ཡང་གང་ཞེ་ན། ཆགས་བྲལ་ཏེ་ངོ་བོ་ཡུལ་ལ་མི་སྡུག་པར་འཛིན་པའི་ཞེ་སྡང་ཆུང་འབྲིང་ཆེན་པོ་གསུམ་སྟེ། ཅུང་ཟད་འཛིན་སྟངས་མི་གསལ་བ་ཆུང་ངུ་དང༌། གསལ་ཡང་ཡུན་ཐུང་བ་སོགས་ཀྱིས་འདུ་བྱེད་ཀྱི་བྱ་བ་རྩོམ་མི་ཐུབ་པ་འབྲིང་པོ་དང༌། གསལ་ལ་ཡུན་རིང་བས་འདུ་བྱེད་ལ་བསྐུལ་ནུས་པ་ཆེན་པོ་སྟེ་འོག་མ་རྣམས་ཀྱི་སྐབས་སུ་ཡང་ཆུང་འབྲིང་ཆེན་པོའི་དབྱེ་བ་ཡོད་པ་རྣམས་འདིའི་རིགས་བསྒྲེའོ། །
ཡིད་ལ་འགྲོ་བ་སྟེ་ཡུལ་ལ་ཕར་སེམས་པ་དང༌། འོང་བ་སྟེ་སླར་ནང་དུ་སེམས་པ་དང༌། མྱ་ངན་ཏེ་ཡུལ་རང་གི་ཡིད་དུ་འོང་བ་དང་བྲལ་བའི་གདུང་བ་གོང་བཞིན་ཆུང་འབྲིང་ཆེ་གསུམ་དང༌། ཞི་བ་སྟེ་ངལ་ཞིང་ཐང་ཆད་པ་ལྟར་ཧད་དེ་འཇུག་པའི་ཤེས་བཞིན་མ་ཡིན་པ་དང༌། རྣམ་རྟོག་སྟེ་མིང་དོན་བསྲེས་ནས་མཚན་མར་འཛིན་པའི་འདུ་ཤེས་དང༌། འཇིགས་པ་སྟེ་སྐྲག་པ་ཆུང་འབྲིང་ཆེ་གསུམ་དང༌། སྲེད་པ་སྟེ་དུས་གསུམ་དུ་འབྱུང་བའི་ཡུལ་ཡིད་དུ་འོང་བ་ལ་དམིགས་ནས་ཞེན་པའི་སེམས་ཆུང་འབྲིང་ཆེ་གསུམ་དང༌། ལེན་པ་སྟེ་སྲེད་པའི་ཡུལ་ལ་འཇུག་པར་འདོད་པ་དང༌། མི་དགེ་བའི་འགྱོད་པ་སྟེ་གང་ཡང་རུང་བའི་བྱ་བ་མ་འགྲུབ་པ་དེ་ཡིད་ལ་བཅགས་པས་གདུང་བ་དང༌། བཀྲེས་པ་དང་སྐོམ་པས་ཡིད་མི་བདེ་བ་གཉིས་དང༌། བདེ་སྡུག་བཏང་སྙོམས་ཀྱི་ཚོར་བ་ཆུང་འབྲིང་ཆེ་གསུམ་དང༌། རིག་པ་པོ་སྟེ་ཤེས་པའམ་རིག་པ་དངོས་དང༌། རིག་པ་ཞེས་པའི་བརྡས་བཏགས་པ་རིག་མཁན་ནམ་བྱེད་པ་པོ་དང༌། འཛིན་པའི་གཞི་རིག་བྱའི་ཡུལ་རྣམས་ལ། དེ་མ་ཡིན་པ་ལ་དེར་འཛིན་པའི་ལོག་ཤེས་གསུམ་དང༌། རིགས་མི་རིགས་དཔྱོད་པའི་སོ་སོར་རྟོག་པ་དང༌། རང་ངན་པར་སོང་བའམ་འགྲོ་བ་མི་འདོད་པའི་ངོ་ཚ་ཤེས་པའམ་གཞན་ཁྲེལ་གྱིས་དོགས་ནས་བྱ་བ་ངན་པ་ལ་འཛེམ་པའི་ཁྲེལ་ཡོད། གཞན་སྡུག་བསྔལ་དང་བྲལ་འདོད་ཀྱི་སྙིང་རྗེ་དང༌། རང་གི་ཡིད་དུ་འོང་བའི་སེམས་ཅན་བདེ་བ་དང་ཕྲད་འདོད་ཀྱི་བྱམས་པ་སྟེ་ཆུང་འབྲིང་ཆེ་གསུམ་དང༌། ཐེ་ཚོམ་དང་འབྲེལ་བས་བློས་མི་འཁེལ་ཞིང་ཉམ་ང་བའི་རྣམ་པ་ཡིད་བརྟན་མེད་པའི་དོགས་པ་དང༌། བསགས་པ་ཞེས་པ་དངོས་པོ་བསོག་འདོད་དང་བཏང་མི་བྲ་བའི་སེར་སྣ་དང༌། གཞན་གྱི་ཕུན་ཚོགས་ལ་སེམས་འཁྲུག་པའི་ཕྲག་དོག་སྟེ། དེ་ཐམས་ཅད་ཞེ་སྡང་རང་དུ་མ་ངེས་ཀྱང་དེ་དང་འབྲེལ་བ་ཤས་ཆེ་བ་དང༌། འདི་རྣམས་ཀྱི་ནང་ནས་སྤང་བྱའི་གཙོ་བོ་ཞེ་སྡང་ཡིན་པའི་ཕྱིར་ཞེ་སྡང་ལས་གྱུར་པའི་རྟོག་པ་སོ་གསུམ་ཞེས་རིགས་མཐུན་དུ་བགྲངས་སོ། །
མཆེད་པའི་ནང་རྟགས་མེ་ཁྱེར་ཕྱི་ཡི་རྟགས། །
ཉི་མ་ཤར་འདྲ་འདོད་ཆགས་ལས་གྱུར་པའི། །
རྟོག་པ་བཞི་བཅུ་འགགས་པར་གྱུར་པའི་ཚེ། །
ཤེས་བཞིན་དྲན་པས་ཟིན་པར་བྱིན་གྱིས་རློབས། །
ལྟེ་བར་དང་གསང་གནས་ཀྱི་རྩ་མདུད་རལ་ནས་དམར་ཆ་མེའི་རང་བཞིན་སྲོག་འཛིན་གྱི་རླུང་དང་ལྷན་ཅིག་སྙིང་གར་འདུས་པས་སེམས་ཤིན་ཏུ་གསལ་བར་སྣང་བས་སྣང་བ་མཆེད་པའམ། གཟུང་འཛིན་གྱི་རྟོག་པས་ཆེར་སྟོང་པས་ཤིན་ཏུ་སྟོང་པ་ཞེས་བྱ་བ་ཤར་བའི་ཚེ་ནང་རྟགས་འཛིན་ཆ་རྟགས་ཅན་གྱི་ཤེས་པ་ནི་མེ་ཁྱེར་ལྟ་བུ་གསལ་ཞིང་གཡོ་བའི་རྣམ་པ་ཅན་དང༌། ཕྱིའི་རྟགས་གཟུང་ཆ་ཡུལ་གྱི་སྣང་བ་སྟོན་དུས་ཀྱི་ནམ་མཁའ་གཡའ་དག་པ་ལ་ཉི་མ་ཤར་བའི་འོད་ཀྱིས་ཁྱབ་པ་འདྲ་བར་དམར་ལམ་མེ་བ་ཚ་ཞིང་གསལ་ལ་དྭངས་བ་གཟོད་དཀའ་བའི་ཉམས་ཅན་འཆར་བ་དེའི་སྐབས་སུ། འདིའི་མཐར་མཆེད་པའི་རང་བཞིན་བཞི་བཅུའི་འདོད་ཆགས་ལས་གྱུར་པའི་རྟོག་པ་བཞི་བཅུ་ཕྲ་མོ་ཡང་འགགས་པར་གྱུར་པ་དེའི་ཚེ། འཁྲུལ་པའི་དབང་དུ་མ་ཤོར་བར་ཤེས་བཞིན་དུ་ཡང་དག་གི་དྲན་པས་ཟིན་པར་བྱིན་གྱིས་རློབས་ཤིག་པ་སྟེ་རང་བཞིན་བཞི་བཅུ་ནི། འཐོབ་བྱའི་ཡུལ་ལ་ཆགས་པ་དང༌། ཐོབ་ཟིན་ལ་ཆགས་པའི་ཞེན་པ་དང༌། ཡུལ་ཡིད་དུ་འོང་བར་སྣང་ཙམ་དེ་སེམས་ལ་འཕྲོད་པའི་དགའ་བ་སྟེ། དེ་རྣམས་ཆུང་འབྲིང་ཆེན་པོ་གསུམ་དང༌། འདོད་དོན་འགྲུབ་པ་ལ་སེམས་དགའ་བའི་རངས་པ་དང༌། དེ་ཉིད་ཀྱི་རྣམ་པ་ཡང་ཡང་ཡིད་ལ་བྱེད་ཅིང་རོ་མྱང་བའི་མགུ་བ་དང༌། གསར་ཐོབ་རེ་ལ་བརྟན་པ་སེམས་མཐོ་ཡེར་རེ་བར་བསྲེག་པའི་ངོ་མཚར་བ་དང༌། ཡིད་འོང་གི་ཕྱོགས་ལ་སེམས་བསྙེག་པའི་རྒོད་པ་དང༌། བདེ་བས་ངོམས་པའི་ཚིམ་པ་དང༌། འཁྱུད་པར་འདོད་པའི་སེམས་ཞེས་འབྱུང་བ་མཚོན་བྱེད་ཙམ་སྟེ་ཡུལ་ལ་ཆགས་པའི་དབང་གིས་ལུས་ངག་གི་བྱ་བ་རྩོམ་འདོད་དང༌། འོ་བྱེད་པར་འདོད་པ་ཡང་མཚོན་བྱེད་དེ་ཆགས་པའི་བྱེད་པ་ཡང་ཡང་རྩོམ་འདོད་པ་དང༌། འཇིབ་པར་འདོད་པ་ཡང་མཚོན་བྱེད་དེ་ཆགས་པའི་བྱེད་པ་དེའི་རྒྱུན་མི་འདོར་བར་འདོད་པ་དང༌། འདུ་ཤེས་བརྟན་པོ་གཞན་དུ་བསྒྱུར་མི་ཐུབ་པའི་བརྟན་པ་དང༌། དགེ་བ་ལ་སྤྲོ་བའི་བརྩོན་འགྲུས་དང༌། རིགས་དང་ཐོས་པ་སོགས་ཀྱི་ཡོན་ཏན་ལ་བརྟེན་ནས་གཞན་པས་རང་མཐོ་བར་སེམས་པའི་ང་རྒྱལ་དང༌། ལས་སུ་བྱ་བ་རྣམས་ལ་རྩོལ་བ་མི་འདོར་བའི་འདུ་བྱེད་ནི་བྱ་བ་དང༌། གཞན་གྱི་གནས་ལུས་ལོངས་སྤྱོད་ལ་རང་གི་བྱ་འདོད་གཏིང་ཚུག་པའི་བརྣབ་སེམས་ནི་འཕྲོག་པ་དང༌། གཞན་འཇོམས་པར་བྱེད་འདོད་པའི་སྟོབས་དང༌། ལས་ཕལ་པ་ལ་ཡིད་འཇུག་པའི་སྤྲོ་བ་དང༌། བྱ་དཀའ་བ་ལ་སྦྱོར་དགོས་ཀྱང་ཡིད་མི་ཞུམ་པའི་སྙིང་སྟོབས་ཏེ་འདི་ལ་རྒྱ་དཔེར་ས་ཧ་ས་ཞེས་པ་ས་ཧ་ཛར་ཡིག་ནོར་བྱུང་ནས་ལྷན་སྐྱེས་སུ་བསྒྱུར་བ་དང༌། ས་ཧ་ས་ལའང་ལ་ལས་ཚམ་ཚོམ་དུ་བསྒྱུར་ཀྱང་འདིར་ཆག་གིས་ནུས་པར་བསྒྱུར་བ་ལྟར་བཤད་པའོ། །དེ་ཡང་ཆུང་འབྲིང་ཆེན་པོ་གསུམ་མོ། །དྲག་པོ་ནི་ཁྲོ་བ་སྟེ་རྩོད་འདོད་ལ་སོགས་པ་དང༌། ལུས་ཀྱི་ཆ་བྱད་སོགས་མཛེས་འཆོས་སུ་བསམ་པའི་སྒེག་པ་དང༌། འཁོན་དུ་འཛིན་པའི་ཞེ་འགྲས་པ་དང༌། རྣམ་དཀར་ལ་ཡི་རང་བའི་དགེ་བ་དང༌། རང་གི་བསམ་པ་གཞན་གྱིས་གོ་བར་འདོད་པའི་ཚིག་གསལ་དང༌། གཏམ་བདེན་པར་སྨྲ་འདོད་དང༌། མི་བདེན་པ་སྟེ་རྫུན་དུ་སྨྲ་འདོད་དང༌། ཡིད་ཀྱི་དམ་བཅའ་བརྟན་པོར་འཆང་བ་ནི་ངེས་པ་དང༌། ཡུལ་གང་ཡང་རུང་བས་སྐྱོ་བའི་བསུན་པའི་རྒྱུ་ལས་ཡུལ་དེ་ཡོངས་སུ་འཛིན་མི་འདོད་པ་ནི་ཉེ་བར་མི་ལེན་པ་དང༌། གཞན་ལ་སྦྱིན་པ་གཏོང་བར་འདོད་པ་པོའི་བློ་དང༌། གཞན་དག་ལས་དང་བྱ་བ་ལ་བསྐུལ་འདོད་དང༌། སྒྲིབ་པ་ལས་གྲོལ་བར་འདོད་པ་སོགས་དཔའ་བོའི་སེམས་དང༌། ཉེས་པར་མི་འཛེམ་པས་ངོ་ཚ་མེད་པ་དང༌། གཞན་བསླུ་བར་སེམས་པའི་སྒྱུ་དང༌། ལྟ་ངན་ལྔ་སོགས་གདུག་པ་ཅན་གྱི་ལྟ་བ་ངན་པ་ལ་ཞེན་པ་དང༌། གཞན་གྱི་གནས་ལུས་ལོངས་སྤྱོད་ཆུད་གསོན་པ་ལ་ཇི་མི་སྙམ་པ་སྟེ་ཉམ་ང་མེད་པའི་མཐོ་འཚམ་ནི་མི་བསྲུན་པ་དང༌། རང་གི་ཉེས་པ་གསང་ཞིང་སྦེད་པའི་གྱ་གྱུ་རྣམས་ཏེ་གཙོ་བོ་ཆགས་པའོ། །
ཐོབ་པའི་ནང་རྟགས་མར་མེ་འབར་འདྲ་ལ། །
ཕྱི་རྟགས་ནག་ལམ་སྒྲ་གཅན་ལྟ་བུ་ཡིས། །
གཏི་མུག་ལས་གྱུར་རྟོག་པ་བདུན་འགགས་ཚེ། །
ཡང་དག་དྲན་པས་ཟིན་པར་བྱིན་གྱིས་རློབས། །
སྙིང་གར་དཀར་དམར་འདུ་འཕྲོད་མུན་ཅན་གྱི་རླུང་གིས་བཅིངས་པའི་དབང་ལས། སེམས་འགགས་པ་ལ་ཕྱོགས་པས་སྣང་བ་ཉེར་ཐོབ་བམ་གཟུང་འཛིན་གྱི་རྟོག་པས་ཤིན་ཏུ་ཆེར་ཆེས་སྟོང་པས་སྟོང་པ་ཆེན་པོ་ཞེས་བྱ་བའི་དུས་སུ། ནང་འཛིན་ཆ་རྟགས་ཅན་བུམ་ནང་གི་མར་མེ་འབར་བ་ལྟ་བུ་གཏིང་དུ་གསལ་ལ་རྟོག་པ་མེད་པར་གནས་ཤིང༌། གཟུང་བྱ་ཡུལ་གྱི་རྣམ་པ་ནག་ལམ་པ་སྟོན་དུས་ཀྱི་ནམ་མཁའ་གཡའ་དག་པ་ལ་སྲོད་ཀྱི་མུན་པ་ནག་པོས་ཁྱབ་པའི་སྒྲ་གཅན་གྱི་དཀྱིལ་འཁོར་ལྟར་ཤིན་ཏུ་གནག་པར་འཆར་ཞིང་མི་རྟོག་ཤིན་ཏུ་འཐུག་པས་སྟོད་ལ་དྲན་བཅས་དང༌། སྨད་ལ་དྲན་མེད་གཉིད་འཐུག་པོའམ་བརྒྱལ་བ་ལྟ་བུར་གནས་པ་ཡིས་འདི་འགགས་པ་ན་ཐོབ་པའི་རང་བཞིན་ནི་གཏི་མུག་ལས་གྱུར་པའི་རྟོག་པ་བདུན་ཕྲ་མོ་ཡང་རྩད་ནས་འགགས་པར་འགྱུར་བ་དེའི་ཚེ། ནང་རིག་པའི་ཡེ་ཤེས་རྟོག་མེད་རང་རིག་རང་གསལ་དུ་གནས་པ་ངོ་ཤེས་པའི་ཡང་དག་གི་དྲན་པས་ཟིན་པར་བྱིན་གྱིས་རློབས་ཤིག་ཅེས་པ་སྟེ། རྨོངས་རྟོག་བདུན་ནི་རྒྱུ་འདོད་ཆགས་ཀྱི་སེམས་རྨོངས་པར་བྱས་པའི་འབྲས་བུ་མ་རིག་པ་ནི་ཆགས་པས་གོས་པའི་བར་མ་སྟེ་རྣམ་པ་མི་གསལ་བས་མ་རིག་པ་དང༌། དྲན་པ་ཉམས་པའི་བརྗེད་ངས་དང༌། ཆེན་པོ་ལ་ཆུང་ངུར་འཛིན་པ་དང༌། གཟུགས་ལ་སྒྲར་འཛིན་པ་སོགས་ཀྱི་འཁྲུལ་པ་དང༌། ངག་སྨྲ་བར་མི་སྤྲོ་བ་ནི་མི་སྨྲ་བར་གྱུར་པའི་སེམས་དང༌། ཡུལ་གང་ཡིན་ཡང་རུང་སྟེ་དེས་བསུན་པའི་སྐྱོ་བ་དང༌། དགེ་བ་ལ་མི་སྤྲོ་བའི་ལེ་ལོ་དང༌། ཡིད་གཉིས་ཟ་བའི་ཐེ་ཚོམ་སྟེ་འདི་རྣམས་ཀྱི་གཙོ་བོ་ནི་མ་རིག་པ་ཡིན་ནོ། །
གཉིས་པ་ཐིམ་ཚུལ་དེ་རྣམས་ཀྱི་མཐར་འཆི་བ་འོད་གསལ་དངོས་འཆར་ཚུལ་ནི།
བཞི་པ་འོད་གསལ་ཆེན་པོ་ཤར་བའི་ཚེ། །
ནང་རྟགས་སྤྲིན་བྲལ་ནམ་མཁའ་ལྟ་བུ་ལ། །
ཕྱི་རྟགས་སྐྱ་རེངས་ཤར་བ་ལྟ་བུའི་དུས། །
འོད་གསལ་མ་བུ་འདྲེ་བར་བྱིན་གྱིས་རློབས། །
མ་རིག་པའི་མིང་ཅན་ཉེར་ཐོབ་དེ་ཡང་འོད་གསལ་ལ་ཐིམ་ནས་སྣང་བ་གསུམ་འགགས་ཏེ། བཞི་པ་ཐམས་ཅད་སྟོང་པ་འོད་གསལ་ཆེན་པོར་ཤར་བའི་ཚེ། འཛིན་ཆ་ཡུལ་གྱི་ཆ་ནས་རྟགས་ཅན་གྱི་ཤེས་པ་སྤྲིན་དང་བྲལ་བའི་ནམ་མཁའ་གཡའ་དག་པ་ལྟ་བུ་ཀུན་རྫོབ་གཟུང་འཛིན་གྱིས་མ་གོས་པའི་རིག་པའི་ངོ་བོ་བདེ་གསལ་མི་རྟོག་པར་ཤར་བས། ཕྱི་རྟགས་གཟུང་བའི་ཡུལ་གྱི་ཆ་ནས་ཕྱི་རོལ་སྟོན་དུས་ཀྱི་ནམ་མཁའ་གཡའ་དག་པ་ལ་ཉི་འོད་ཟླ་འོད་མཚམས་ཀྱི་མུན་ནག་སྟེ་སློང་བྱེད་ཀྱི་རྐྱེན་གསུམ་བྲལ་བས་ཐོ་རངས་སྐྱ་རེངས་ཤར་བའི་དུས་ཀྱི་ནམ་མཁའ་རང་མདོག་ཇི་ལྟ་བ་ཐོན་པ་ལྟ་བུ་ཁ་དོག་འདིའོ་ཞེས་བརྗོད་དུ་མི་བཏུབ་ལ། དྭངས་གསལ་གཡོ་མེད་ཀྱི་ངང་དུ་ཡུལ་གྱི་སྣང་བ་གཞན་མེད་པར་དར་གཅིག་གནས་པ་འབྱུང་སྟེ། དེའི་ཚེ་གཞིའི་འོད་གསལ་དེ་ཉིད་འོད་གསལ་མ། སྒོམ་སྟོབས་ལས་ཐོབ་པའི་ལམ་གྱི་འོད་གསལ་ནི་འོད་གསལ་བུ་སྟེ་མ་བུ་དེ་ཉིད་སྔར་འདྲིས་ཀྱི་མི་དང་ཕྲད་པ་ལྟ་བུར་ངོ་ཤེས་ཤིང་རོ་གཅིག་ཏུ་འདྲེ་བ་དང༌། དེ་ལས་འཆི་སྲིད་དག་པ་འོད་གསལ་ཆོས་ཀྱི་སྐུར་འཚང་རྒྱ་བར་བྱེད་ནུས་པར་བྱིན་གྱིས་བརླབ་ཏུ་གསོལ་ཞེས་པ་སྟེ། སྐབས་འདིར་འཆི་སྲིད་དངོས་གཞི་དང་ཆོས་སྐུ་ཐུག་ཕྲད་ཀྱི་བར་དོ་ཞེས་བྱའོ། །
དེ་ཡང་ལམ་གོམས་པ་ཞེས་བྱ་བ་འདི་ནི་བར་དོ་དང་པོའི་སྐབས་འདིར་རྣམ་སྨིན་གྱི་ལུས་ལ་བརྟེན་པའི་ཐིམ་རིམ་ངོས་གཟུང་སྟེ་དེའི་ཐོག་ཏུ་གློད་པས་སྣང་བ་ཉིད་མ་ཡེངས་པའི་ལམ་གྱི་རྟོགས་པའི་འོད་གསལ་དུ་སྦྱངས་པས་དེར་འཛིན་པ་དག་པ་ལ་འོད་གསལ་བུ་ཞེས་བྱ་སྟེ། དེས་རང་བཞིན་གྱིས་འཆར་བའི་འོད་གསལ་མ་ངོ་ཤེས། དེ་ཤེས་ན་དེ་ལ་གནས་པར་འགྱུར་ཏེ་དེའི་ཚེ་འོད་གསལ་མ་བུ་འདྲེས་པ་ཞེས་བྱའོ། །དེ་འཆི་ཀའི་འཁྲུལ་སྣང་ཐམས་ཅད་དག་སྟེ་འཆི་དུས་དེར་རྟོགས་གྲོལ་དུས་མཉམ་དུ་འབྱུང་སྟེ་འཆི་བ་འོད་གསལ་དོན་དམ་པའི་བདེན་པ་ཆོས་ཀྱི་སྐུར་མངོན་པར་བྱང་ཆུབ་པ་སྟེ། སྦྱང་གཞི་སྦྱོང་བྱེད་ཡོད་རིགས་སློབ་པའི་ཟུང་འཇུག མེད་ན་མི་སློབ་པའི་ཟུང་འཇུག་གོ། །འདི་ལ་ཡོན་ཏན་རྫོགས་པའི་བར་དོ་ཞེས་བྱ་ལ་ཆོས་སྐུའི་ཞིང་ཁམས་མུ་མེད་པར་བགྲོད་པ་ཡིན་ནོ། །
འཆི་བ་འོད་གསལ་འདི་ལ་བར་དོ་དང་པོའི་ཐ་སྙད་བཏགས་པ་ནི། སྐབས་འདིར་རང་སྣང་གི་བར་དོའི་སྣང་བ་མེད་ཀྱང་གདམས་ངག་མེད་པའི་ཐ་མལ་པ་རྣམས་ལ་བར་དོ་དངོས་ཀྱི་སྣང་བ་རྩོམ་པའི་འགོ་ཡིན་པས་བར་དོ་དང་པོ་ཞེས་སྨོས་ལ། ཡང་ཉམས་ཀྱི་འོད་གསལ་ལ་གཙོ་བོར་བྱེད་པའི་རྣལ་འབྱོར་པ་ལ་འོད་གསལ་དེ་ཉིད་ཀྱང་སྲབ་མོའི་འོད་གསལ་ལམ་ཉམས་ཀྱི་འོད་གསལ་དུ་འཆར་ལ། དེ་ལས་ལུགས་ལྡོག་ཏུ་ལངས་ཏེ་བར་སྲིད་གྲུབ་སྟེ་སྣང་བ་རྐྱེན་གྱི་བར་དོ་ཞེས་བྱ་བ་ལ་དེའི་རྟེན་ལ་འོད་གསལ་སྒྱུ་ལུས་ཟུང་འཇུག་ཏུ་བསྒོམ་པས་ལམ་ལྷག་མ་བགྲོད་པ་ཡང་རིགས་གཅིག་སྟེ་རྩ་བ་འདི་ལ་ཐུག་དགོས་པའི་ཕྱིར་བར་དོ་དང་པོ་ཞེས་གསུངས་སོ། །
དེ་ལ་མི་གནས་རྣམ་ཤེས་འཕོ་བ་ན། །
ལྟེ་བ་སྨིན་མཚམས་མཚོག་མ་སྣ་རྣ་བ། །
མིག་དང་བཤང་ལམ་ཆུ་ལམ་ཁ་དང་དགུ། །
བཀག་ནས་སྒོ་གཅིག་དབྱེ་བར་བྱིན་གྱིས་རློབས། །
འདོད་གཟུགས་གཟུགས་མེད་གནོད་སྦྱིན་མིའམ་ཅི། །
མི་དང་དུད་འགྲོ་དམྱལ་བ་ཡི་དྭགས་སུ། །
སྐྱེ་བའི་སྐྱེ་སྒོ་བཀག་ནས་མཁའ་སྤྱོད་དུ། །
དཔའ་བོ་མཁའ་འགྲོས་བསུ་བར་བྱིན་གྱིས་རློབས། །
གལ་ཏེ་སྔོན་གྱི་སྦྱངས་སྟོབས་ཞན་པས་འོད་གསལ་གྱི་ངང་དུ་གནས་མ་ནུས་ཏེ་མི་གནས་པར་གྱུར་ན། དེ་ལས་ཉེར་ཐོབ། དེ་ལས་མཆེད་པ། དེ་ལས་སྣང་བ་རྣམས་རིམ་གྱིས་ཤར་ཏེ་སྲང་མདའི་མཐོ་དམན་བཞིན་དུ་བར་སྲིད་གྲུབ་ནས་རྣམ་པར་ཤེས་པ་སྒོ་དགུ་པོ་གང་རུང་ནས་འཕོ་སྟེ། ལྟེ་བ་ནས་འཕོས་ན་འདོད་པའི་ལྷ་དང༌། ཐིག་ལེའི་སྨིན་མཚམས་མཛོད་སྤུའི་བུ་ག་ནས་འཕོས་ན་གཟུགས་ཀྱི་ལྷ་དང༌། མཚོག་མའམ་གདམས་ངག་མེད་པས་ཐོག་མར་དབུ་མ་ནས་ལམ་གཞན་དུ་འཕོས་རྗེས་སླར་སྤྱི་གཙུག་ནས་འཕོས་ན་གཟུགས་མེད་ཀྱི་ལྷ་དང༌། སྣ་དག་ལས་གནོད་སྦྱིན་ཏེ། སྣ་བུག་གཡས་ནས་གནོད་སྦྱིན་ཕལ་པའི་གནས་དང༌། གཡོན་ནས་གསང་བ་པའི་གནས་ཏེ་རི་རབ་ཀྱི་རྩེ་མོའི་ཕྱོགས་མཚམས་ཁང་བརྩེགས་བརྒྱད་ཡོད་པ་ན་གནས་པའི་གནོད་སྦྱིན་ལག་ན་རྡོ་རྗེ་གསང་བ་པའི་རིགས་ཅན་དང༌། རྣ་བ་གཡས་གཡོན་དག་ལས་གྲུབ་པའི་མིའམ་ཅི་སྟེ་གཡས་ལས་རལ་གྲི་སོགས་རྫས་ཀྱིས་རིག་འཛིན་འགྲུབ་པའི་གནས་སུ་དང༌། གཡོན་ནས་འཕོས་ན་རྫས་ལ་མ་ལྟོས་པར་སྔགས་གྲུབ་པའི་མཁའ་ལ་འགྲོ་བ་སོགས་ཀྱི་རྫུ་འཕྲུལ་ཅན་གྲུབ་པའི་ལྷར་འབོད་པའི་ནང་དང༌། མིག་གཡོན་ནས་རྣམ་ཤེས་འཕོས་ན་མིའི་རྒྱལ་པོ་དང་གཡས་ལས་མི་ཕལ་པར་འགྱུར་བ་དང༌། བཤང་ལམ་ནས་དམྱལ་བར་དང༌། ཆུ་ལམ་ནས་དུད་འགྲོ་དང༌། ཁ་ལས་ཡི་དྭགས་སུ་འགྱུར་བས། དེ་རྣམས་སུ་སྐྱེ་བའི་སྐྱེ་སྒོ་བཀག་ནས་སྦྱངས་པའི་སྟོབས་ཀྱིས་དབུ་མའི་ཡས་སྣ་ནས་ཚངས་བུག་ཐར་པའི་སྒོའི་ཕྱག་རྒྱ་ཆེན་པོའི་སྒོ་གཅིག་དབྱེ་ན་དེ་ནས་སོང་བ་ན། མཁའ་ལ་སྤྱོད་པའི་ཞིང་དུ་རིག་འཛིན་བྱང་ཆུབ་སེམས་དཔའ་རྣམས་དང་སྐལ་བ་མཉམ་པར་འགྱུར་བའི་ཕྱིར་དཔའ་བོ་མཁའ་འགྲོའི་ཚོགས་ཀྱིས་བསུས་ཏེ་གདོན་མི་ཟ་བར་བགྲོད་ནུས་པར་བྱིན་གྱིས་རློབས་ཤིག་པའོ། །འདི་ལ་ཇོ་བོ་ནཱ་རོ་པ་ཆེན་པོས།
སྒོ་བརྒྱད་འཁོར་བའི་དཀར་ཁུང་ཅན། །
སྒོ་གཅིག་ཕྱག་རྒྱ་ཆེན་པོའི་ལམ། །
ཞེས་གསུངས་པ་དང་འདིར་དམན་པའི་སྒོ་འཁོར་བར་འཕེན་པའི་སྒོ་དགུར་བཤད་པ་མི་འགལ་ལམ་ཞེ་ན། སྐྱོན་མེད་དེ། སྔ་མ་ནི་སྒོ་གཞན་རྣམས་ལ་དོགས་པ་མེད་ཀྱང་ཚངས་བུག་གི་སྒོ་ནས་མཁའ་སྤྱོད་དང་གཟུགས་མེད་ཁམས་སུ་འཕོ་བ་གཉིས་ཀ་གང་ཟག་ལམ་སྦྱངས་མ་སྦྱངས་ཀྱི་ཁྱད་པར་མ་གཏོགས་ཕྱིར་འཕོ་བའི་ལམ་གཅིག་པས་ཐར་པའི་སྒོ་དང་གཅིག་ཏུ་བགྲངས་པ་དང༌། འདིར་སོ་སོར་ཕྱེ་བའི་སྒོ་དགུར་བཞག་པའི་ཁྱད་པར་དུ་ཤེས་པར་བྱའོ། །
གཉིས་པ་སྲིད་པ་བར་དོའི་གནས་ཚུལ་དང་ལོངས་སྤྱོད་གཟུགས་སྐུའི་ཉམས་ལེན་བཤད་པ་ནི།
གལ་ཏེ་རྣམ་ཤེས་བར་དོར་འཁྱམས་པ་ན། །
རང་ཉིད་ཤི་བར་མ་ཤེས་གཉེན་གྲོགས་དང༌། །
འགྲོགས་པར་སེམས་ཀྱང་ལན་མེད་ཡིད་ཆད་ཚེ། །
ཆགས་སྡང་འཁྲི་བ་ཆོད་པར་བྱིན་གྱིས་རློབས། །
འདིར་ཆོས་དྲུག་ཟིན་བྲིས་ལྟར་ན། སྔོན་ལ་རྣམ་ཤེས་འཕོས་ན་བར་དོ་དེ་བར་དོའི་སྲིད་པ་འགྲུབ་པ་འདྲ་ཞིག་གསུངས་མོད་ཀྱང༌། གོང་དུ་བཤད་པ་ལྟར་ཡང་འགལ་བ་མེད་པར་མནོ་སྟེ། གདམས་ངག་ཅན་གྱི་རྣལ་འབྱོར་པ་ལ་སྣང་བཞི་ལུགས་ལྡོག་ཏུ་ཤར་བའི་མཐར་སྒྱུ་མའི་སྐུར་ལངས་ཏེ་སྤྱི་གཙུག་ནས་འཕོ་བར་གསུངས་པ་དང་ཚུལ་མཚུངས་སོ། །དེས་ན་འདི་ལྟར་བཤད་པར་བྱ་སྟེ། གལ་ཏེ་ཚེ་འདིར་སྦྱངས་པའི་ཉམས་མྱོང་མེད་པས་ལས་ཀྱི་དབང་གིས་རྣམ་པར་ཤེས་པ་སྲིད་པ་བར་དོར་འཁྱམས་པར་གྱུར་ན། ད་རུང་རང་ཉིད་ཤི་བར་ངོ་མ་ཤེས་པར་སྔར་གྱི་གཉེན་ཉེ་དུ་མཛའ་གྲོགས་སོགས་དང་ཕྲད་པའི་སྣང་བ་ཤར་ཏེ། དེ་དག་དང་ལྷན་ཅིག་འགྲོགས་པར་སེམས་ཀྱང་དེ་དག་གིས་ཚུར་མ་མཐོང་བས་གཏམ་ལན་མི་འཇལ་ཞིང་འདྲིས་མེད་པ་ལྟར་བྱེད་པ་གསོན་པོའི་འདུ་ཤེས་ཤར་ཏེ་ད་ནི་འདི་དག་གིས་ཀྱང་གཞུངས་མི་བྱེད་པར་བདག་ལ་ཁྲོས་འདུག་སྙམ་དུ་ཡིད་ཆད་ཅིང་ཁོང་ཁྲོ་ལྡང་བ་བྱུང་བའི་ཚེ། དེ་མ་ཐག་བར་དོར་ངོ་ཤེས་ཤིང་གཉེན་གྲོགས་དེ་དག་ལ་ཞེན་ཅིང་ཆགས་པ་དང་ཞེ་སྡང་ལ་སོགས་ཀྱི་འཛིན་པའི་འཁྲི་བ་ཆོད་པར་བྱིན་གྱིས་རློབས་ཞེས་པའོ། །
དེའི་འཕྲོས་ནི།
དབང་པོ་ཀུན་ཚང་ལས་དབང་རྫུ་འཕྲུལ་ལྡན། །
རི་རབ་རྡོ་རྗེ་གདན་དང་མ་ཡི་མངལ། །
མ་གཏོགས་ཀུན་ལ་ཐོགས་མེད་བགྲོད་པའི་ཚེ། །
ཐམས་ཅད་སྒྱུ་མར་ཤེས་པར་བྱིན་གྱིས་རློབས། །
ཞེས་པ་སྟེ་དེ་ཡང་གོང་བཞིན་འོད་གསལ་ལས་ཐོབ་མཆེད་སྣང་བའི་རིམ་པ་རང་བཞིན་དང་བཅས་པ་ལུགས་ལྡོག་གི་མཐར་བར་སྲིད་གྲུབ། དེ་ཡང་ཞག་ཕྱེད་དང་བཞིའི་བར་བརྒྱལ་སྟབས་སུ་གནས་དེར་གཉིད་སད་པ་ལྟར་འགྱུར་ཏེ། དེ་ཡང་བར་སྲིད་པའི་བར་དོ་ཉིད་ནི་སྐྱེ་བ་ཕྱི་མ་གང་དུ་སྐྱེ་འགྱུར་གྱི་འགྲོ་བ་དེའི་ཆ་བྱད་ཅན་དབང་པོ་སྒོ་ལྔ་ཀུན་ལ་འབྲེས་པ། ལས་དབང་གིས་ཐོབ་པའི་མངོན་ཤེས་ཕྲ་མོ་དང་རྫུ་འཕྲུལ་དང་ལྡན་པ། དངོས་པོའི་སྟོབས་ཀྱིས་ཆེ་བ་རི་རབ་དང༌། བྱིན་རླབས་ཀྱིས་ཆེ་བ་སངས་རྒྱས་མཆོག་གི་སྤྲུལ་སྐུ་རྣམས་གང་དུ་འཚང་རྒྱ་བའི་གནས་རྒྱ་གར་རྡོ་རྗེ་གདན་སོགས་རྟེན་བྱིན་ཅན་དང༌། ལས་ཀྱི་ཆེ་བ་གང་དུ་སྐྱེ་བ་ལེན་འགྱུར་གྱི་མ་ཡི་མངལ་གནས་ཏེ་དེ་རྣམས་ལ་ཐོགས་པ་ཡིན་ཅིང༌། དེ་རྣམས་མ་གཏོགས་པའི་དངོས་པོ་རྡོ་རྗེ་ཕ་ལམ་ལྟ་བུ་ལ་ཡང་ཐོགས་པ་མེད་དེ་སྣོད་བཅུད་ཀྱི་ཆ་ཤས་ཐམས་ཅད་ལ་ཟང་ཐལ་ཐལ་གྱུར་པའི་ཚེ། ཐམས་ཅད་ལ་བདེན་ཞེན་ཨ་འཐས་སུ་འཛིན་པ་སྤངས་ནས། མེད་བཞིན་དུ་སྣང་བ་སྒྱུ་མའི་འཁྲུལ་འཁོར་ལྟ་བུར་ཤེས་པར་བྱིན་གྱིས་རློབས་ཞེས་པ་སྟེ། བར་སྲིད་པ་དེ་ཡང་ཛམྦུ་གླིང་པའི་བར་དོ་བ་ལྟ་བུ་བར་དོ་བ་ནང་ཕན་ཚུན་རིགས་གཅིག་པ་དང༌། ལྷ་མིག་རྣམ་པར་དག་པ་མ་གཏོགས་གཞན་གྱིས་མི་མཐོང་བ། ལུས་ཤིན་ཏུ་དྭངས་ཤིང་ཕྲ་བས་གོང་བཤད་གསུམ་པོ་མ་གཏོགས་དངོས་པོ་གང་ལའང་མི་ཐོགས་པ་སྟེ། རི་རབ་ནི་སྣོད་ཀྱི་འཇིག་རྟེན་དྭངས་མའི་བཅུད་ལྟ་བུ་བཟང་ཤོས་ཡིན་པས་དངོས་པོའི་ཆེ་བ་དང༌། རྡོ་རྗེ་གདན་ནི་སངས་རྒྱས་མཆོག་གི་སྤྲུལ་སྐུ་ཐམས་ཅད་མངོན་པར་རྫོགས་པ་འཚང་རྒྱ་བའི་གནས་ཡིན་པས་བྱིན་རླབས་ཀྱི་ཆེ་བ་དང༌། སྐྱེ་བ་ཕྱི་མའི་རང་གི་མའི་མངལ་ནི་ལས་ཀྱི་དབང་གིས་དེར་སྐྱེ་ན་གནས་དེ་ཉིད་དུ་ལེན་དགོས་པས་དེར་ཚུད་ནས་གཞན་དུ་འགྲོ་མི་ཐུབ་པའོ། །དཔེ་ལ་ལར་རི་རབ་ཅེས་པའི་ཚབ་ཏུ་ཆོས་དབྱིངས་ཞེས་འདོན་པ་སྣང་བ་ཡང་དོན་ལ་འགལ་བ་ཆེར་མེད་ཀྱང་ཧ་ཅང་འགྲིག་པ་རང་མ་མཐོང་སྟེ། རྙིང་མ་ཕྱོགས་ལ་ཀུན་མཁྱེན་ཀློང་ཆེན་པའི་གསུང་ཐེག་མཆོག་མཛོད་ལས། རྡོ་རྗེ་གདན་ནི་ཀ་དག་མི་འགྱུར་བའི་ནང་དབྱིངས་སངས་རྒྱས་ཐམས་ཅད་འཚང་རྒྱ་བའི་གནས་མཆོག་དག་པ་མྱ་ངན་ལས་འདས་པའི་སྒོར་ཞུགས་པ་དེ་ལ་འདོད་ལ། མའི་མངལ་ནི་མ་དག་པ་འཁོར་བའི་སྒོ་འགྲོ་དྲུག་གི་སྐྱེ་གནས་གང་རུང་ལ་འདོད་པ་ཡིན་པས་སྒྲ་ཇི་བཞིན་པ་མ་ཡིན་པར་ཤེས་པར་བྱའོ། །
ཞེས་རྡོ་རྗེ་གདན་ཆོས་དབྱིངས་དང༌། མའི་མངལ་ནི་འགྲོ་དྲུག་སྐྱེ་གནས་བཞི་པོ་གང་རུང་གི་སྐྱེ་བའི་གནས་དེ་ཉིད་ལ་དགོངས་པར་གསུངས་པ་ལྟར་ན། གོང་བཤད་འདིར་སྐབས་འདིའི་རྡོ་རྗེ་གདན་དང་ཆོས་དབྱིངས་གཅིག་པར་གསུངས་པ་སོ་སོར་བགྲངས་པ་བཟློས་སྐྱོན་ནམ་ལྷག་པའི་སྐྱོན་དང༌། ཁྲིད་ཡིག་ཕལ་ཆེར་དུ་འབྱུང་བའི་དྭངས་མ་ལས་གྲུབ་པའི་རི་རབ་ལོགས་སུ་བཤད་པ་འདིར་མ་ཚང་བས་ཆད་པའི་སྐྱོན་གཉིས་སུ་འགྱུར་རམ་སྙམ་མོ། །རྒྱལ་བ་ཡང་དགོན་པ་ཆེན་པོའི་རི་ཆོས་སུ་རྡོ་རྗེ་གདན་དང་འདྲ་བར་རྟེན་བྱིན་ཅན་གཞན་ལའང་བར་སྲིད་པས་འཇུག་པ་ལྟ་ཅི། རྒྱང་རིང་པོ་ནས་ཉེ་ཡང་མི་ནུས་པར་གསུངས་སོ། །ཞག་བདུན་ཕྲག་བདུན་གྱི་བར་དུ་སྐྱེ་བའི་རྐྱེན་མ་རྙེད་ན་བདུན་བདུན་མཚམས་སུ་འཆི་ཆུང་རེ་བྱས་ནས་སླར་ཡང་བར་དོ་ཉིད་དུ་སྐྱེ་བ་ལེན་དགོས་ལ། ཇི་ཙམ་འགོར་ཡང་ཞེ་དགུ་ཚུན་ལ་ངེས་པར་སྐྱེ་བ་ལེན་པའི་རྐྱེན་རྙེད་པར་གསུངས་པ་སྤྱི་བཤད་ཡིན་ཅིང༌། གང་ཟག་གི་རིགས་འགའ་ཞིག་དེ་ལས་ལྷག་པ་སྡོད་པ་ཡང་འདུག་ཅེས་རྒྱལ་བ་ཡང་དགོན་པས་གསུང་ངོ༌། །གོང་གི་འཕྲོར།
ཉི་ཟླ་མི་སྣང་ལུས་ལ་གྲིབ་མ་མེད། །
བསམ་པ་ཙམ་གྱིས་སྟོང་གསུམ་བསྐོར་བར་ནུས། །
དབང་མེད་བྱ་སྒྲོ་རླུང་ཁྱེར་ལྟ་བུའི་ཚེ། །
རང་སེམས་རང་དབང་ཐོབ་པར་བྱིན་གྱིས་རློབས། །
དེ་ཡང་བར་དོའི་ཡིད་ལུས་དེ་ལ་ནང་གི་ཁམས་དཀར་དམར་རགས་པ་མེད་པའི་རྟགས་སུ་ཕྱི་རོལ་དུ་ཉི་ཟླ་མི་སྣང༌། དུས་རྒྱུན་དུ་སྔ་དྲོ་ལྟ་བུའི་སྣང་བ་ཡང་མ་ཡིན། མཚན་མོ་ལྟ་བུའི་མུན་པ་ཡང་མ་ཡིན་པས་སྣང་མུན་འོད་ཀྱི་བར་དོ་ལུས་ལ་གྲིབ་མ་མེད་ཅིང༌། བསམ་པ་ཙམ་གྱིས་མོད་ལ་གང་འདོད་པར་སླེབ་པས་སྟོང་གསུམ་ཐམས་ཅད་སྐོར་བར་ནུས་པ། རགས་པ་ལུས་མེད་ཅིང་རླུང་གཙོ་བོར་གྱུར་པས་རང་དབང་མེད་པ་བྱ་སྒྲོ་རླུང་གིས་ཁྱེར་བ་ལྟ་བུ་དེའི་ཚེ། རང་སེམས་གང་བཞག་ཏུ་སྡོད་ནུས་པའི་རང་དབང་ཐོབ་པར་བྱིན་གྱིས་རློབས་ཞེས་པ་སྟེ། དེ་ལ་ད་ལྟ་དགེ་སྦྱོར་བརྟན་པས་གཡེང་རྐྱེན་གྱིས་བསྐྱོད་མི་ནུས་པ་དང༌། རླུང་སེམས་འཇུག་པ་གཅིག་པའི་གནད་ཀྱི་བུམ་ཅན་སོགས་རླུང་སྦྱོར་ལ་གོམས་པས་རླུང་ལེགས་པར་ཁེགས་པ་ཞིག་ཀྱང་གལ་ཆེ་བ་ཡིན་ནོ། །
ཟས་སུ་དྲི་ཟ་ཡད་ཡུད་ཕྱ་མ་ཕྱོ། །
འཁྲུལ་པའི་སྣང་བ་དུ་མར་ཤར་བ་ལས། །
འཇིགས་ཤིང་སྐྱོ་བས་སྙིང་རླུང་ལངས་པའི་ཚེ། །
འཁྲུལ་སྣང་རང་ངོ་ཤེས་པར་བྱིན་གྱིས་རློབས། །
ཞེས་པ་སྟེ། མཛོད་ལས། མི་ལྡོག་དེ་ནི་དྲི་ཟའོ། །ཞེས་གསུངས་པ་ལྟར་གསང་སྔགས་སུ་བྱིན་གྱིས་བརླབས་པའི་ཟས་གཏད་སོགས་ཐོབ་པ་མ་གཏོགས་སྤྱིར་རགས་པའི་ཟས་སྐོམ་གཞན་མི་ཐོབ་པས་ཟས་སུ་དྲི་ཟ་བ་དང༌། ལུས་དང་ཤེས་པ་གཉིས་ཀ་བརྟན་པོར་སྡོད་མི་ཚུགས་པར་སྐད་ཅིག་ལ་གནས་གང་དུའང་སླེབ། གྲོགས་སུ་དང་ཡང་འགྲོགས་པ་སོགས་ཀྱིས་མ་ངེས་པའི་རྟགས་དྲུག་དང་ལྡན་པའི་ཡད་ཡུད་ཕྱ་མ་ཕྱོ། འཁྲུལ་པའི་སྣང་བ་རིགས་མི་འདྲ་བ་དུ་མ་ཤར་ནས་འགྱུར་ལྡོག་བྱེད་པ་ལས། ཡིད་འཇིགས་ཤིང་སྐྱོ་བས་སྙིང་རླུང་ལངས་པའི་སྡུག་བསྔལ་དྲག་པོ་མྱོང་བའི་ཚེ། ཐམས་ཅད་སེམས་ཀྱི་འཁྲུལ་སྣང་དུ་ངོ་ཤེས་པས་སྐྱོ་ངལ་དང་འཇིགས་སྐྲག་གི་སྣང་བ་རང་སར་གྲོལ་བར་བྱིན་གྱིས་རློབས་ཞེས་པ་དང༌།
རེས་དགའ་དྲན་པ་ཤིན་ཏུ་གསལ་གྱུར་ལ། །
དེ་མ་ཐག་ཏུ་བརྗེད་པར་གྱུར་པ་ལས། །
ཤི་གསོན་ཐེ་ཚོམ་སྐྱེས་པར་གྱུར་པའི་ཚེ། །
ངེས་པར་ཤི་བ་ཤེས་པར་བྱིན་གྱིས་རློབས། །
རེས་དགའ་དྲན་པ་ཤིན་ཏུ་གསལ་བར་གསོན་པོའི་སྐབས་ལས་འབུམ་འགྱུར་གྱིས་ལྷག་པས་སྔོན་དང་ད་ལྟ་མ་འོངས་པའི་གནས་ཚུལ་ཐམས་ཅད་བཀྲ་ལམ་གྱིས་སེམས་ལ་འཆར་བར་གྱུར་ཅིང༌། ཡང་དྲན་འཕྲོར་དེ་མ་ཐག་ཏུ་ཡེངས་ཏེ་ཐུམས་ཐུམས་བརྗཻད་པར་གྱུར་པ་ལས། དེས་རྐྱེན་བྱས་ཏེ་སྔར་ནས་བར་དོའི་རྣམ་གཞག་གི་གོམས་འདྲིས་ཡོད་ན་ཨ་ཅང་ཆེ། མིན་ཀྱང་སྔར་གསོན་པོའི་གནས་སྐབས་དང་མི་འདྲ་བ་མངོན་སུམ་དུ་མཐོང་ཞིང་གཞན་གྱི་ཟེར་སྒྲོས་རྣ་ཐོས་ཙམ་ཡོད་རུང་སྐབས་དེར་དྲན་གསོས་ཏེ་ང་ཤི་བ་ཡིན་པ་འདྲ་སྙམ་པ་དང༌། ཡང་རེས་འགའ་མ་ཤི་བ་ཡིན་ནམ་སྙམ་པ་སོགས་བློ་སྣ་མང་པོ་ཤི་གསོན་གང་ཡིན་ཐེ་ཚོམ་སྐྱེས་པར་གྱུར་པའི་ཚེ། ངེས་པར་ཤི་བར་ཤེས་ཏེ་བླ་མ་དཀོན་མཆོག་དང་གདམས་ངག་ཁྱད་པར་ཅན་དྲན་ནུས་པར་བྱིན་གྱིས་རློབས་ཞེས་དང༌།
ཕྱེད་དང་བཞི་ཡི་ཕྱི་མ་ཕན་ཆད་ནས། །
རང་ཉིད་ཤི་བ་ཡིན་པར་ངོ་ཤེས་ཤིང༌། །
ཡི་མུག་ག་ཆད་སྐྱབས་གནས་འཚོལ་བའི་ཚེ། །
རང་རིག་སྐྱབས་སུ་ཤེས་པར་བྱིན་གྱིས་རློབས། །
ཞེས་པ་གོང་དུ་བཤད་ཟིན་པའི་ཕྱེད་དང་བཞི་ཚིགས་རྫོགས་པའི་མཚམས་དེར་སྔར་བརྒྱལ་ཐབས་སུ་གནས་པ་སངས་ཏེ་ཨ་ཕ་ང་ཤི་བ་ཡིན་པར་འདུག་སྙམ་རང་ཉིད་ཤི་བ་ཡིན་པར་ངོ་ཤེས་ཤིང༌། ད་ཅི་དྲག་སྙམ་དུ་གར་འགྲོ་རྟོལ་མེད་ཅི་དྲག་གང་དྲག་གི་ཚུལ་དུ་ཡི་མུག་ག་ཆད་བརྒྱལ་བ་ཙམ་གྱི་སྡུག་བསྔལ་དང་ད་གང་ལ་སྐྱབས་གནས་ཞུས་པ་དྲག་གམ་སྙམ་སྐྱབས་གནས་འཚོལ་བའི་འདུ་ཤེས་བྱུང་བའི་ཚེ། སྤྱིར་སྐྱབས་ཡུལ་དཀོན་མཆོག་གསུམ་པོ་དྲན་པས་སྐྱབས་སུ་འགྲོ་ཞིང༌། ལྷག་པར་འདུལ་བ་ལུང་ལས། དགེ་སློང་རྣམས་ལ་སྟོན་པས། བདག་ཉིད་རྟེན་དང་གླིང་དང་སྐྱབས་སུ་ཤེས་པར་གྱིས་ཤིག་ཅེས་བཀའ་བསྩལ་པ་དང་ཚུལ་མཚུངས་པར། སྐྱབས་སུ་འགྲོ་སའི་ཡུལ་ཕྱི་རོལ་གྱི་སྐྱབས་གནས་རྣམས་ཀྱང་ནང་རང་རིག་གི་ཆོ་འཕྲུལ་ཡིན་ཅིང༌། གང་སྐྱབས་སུ་འགྲོ་བ་པོ་རང་ཉིད་གང་ལས་བསྐྱབ་པར་བྱ་བའི་འཇིགས་སྐྲག་འཁྲུལ་སྣང་སྡུག་བསྔལ་གྱི་འཆར་སྒོ་དེ་དག་ཀྱང་རང་སེམས་ལས་ལོགས་སུ་མེད་པས། རང་རིག་སྐྱེ་འགག་གནས་གསུམ་དང་བྲལ་བའི་ངོ་བོ་གཉུག་མ་ལྷན་ཅིག་སྐྱེས་པ་ཐ་མལ་གྱི་ཤེས་པ་རྗེན་པ་འདི་ཀ་ལ་མཐར་ཐུག་གི་སྐྱབས་སུ་ཤེས་པས་སྐྱབས་པར་འཇུག་ནུས་པར་བྱིན་གྱིས་རློབས་ཤིག་པའོ། །
བར་དོ་བར་དོ་ཡིན་པར་ཤེས་པའི་ཚེ། །
རང་ལུས་ལྷར་བསྒོམ་དེ་ནས་འོད་གསལ་བསྒོམ། །
སླར་ཡང་ཟུང་འཇུག་ཉིད་དུ་བསྒོམས་པ་ཡིས། །
དག་པའི་སྒྱུ་ལུས་འཆར་བར་བྱིན་གྱིས་རློབས། །
ཞེས་པ་སྟེ་སྔར་བཤད་པའི་དོན་བཞིན་རང་ཤི་བར་ངོ་ཤེས་ཏེ་ང་ལུས་སེམས་བྲལ་འདུག ད་ལྟའི་སྣང་བ་འདི་བར་དོའི་སྣང་བར་འདུག་སྙམ་བར་དོ་ལ་བར་དོར་ངོ་ཤེས་པའི་ཚེ། བར་དོ་གཉིས་པ་ཟུང་འཇུག་ལོངས་སྐུའི་ལམ་ཁྱེར་བྱ་དགོས་ཏེ། དེ་ཡང་བླ་མ་སྤྱི་བོའམ་སྙིང་གར་བསྒོམས་ཏེ་མཆོད་ཅིང་བར་དོ་ལོངས་སྐུར་འཆར་བར་བྱིན་གྱིས་རློབས་པའི་གསོལ་བ་གདབ། བར་དོ་ལས་ལོངས་སྤྱོད་རྫོགས་པའི་སྐུར་ལྡང་བར་བྱའོ་སྙམ་དུ་སེམས་བསྐྱེད། རང་གི་ལུས་ལྷར་བསྒོམས་པ་སྟེ་བདེ་མཆོག་སོགས་ཡི་དམ་གང་ལ་གཙོ་བོར་བྱེད་པ་དེའི་སྐུར་སྐད་ཅིག་གིས་གསལ་བཏབ། ཐུགས་ཀའི་ས་བོན་ལས་འོད་ཟེར་འཕྲོས་པས་རང་ལྷར་གསལ་བ་ཡས་མས་ནས་རིམ་གྱིས་འོད་དུ་ཞུ་སྟེ་མེ་ལོང་ལ་ཧས་བཏབ་པ་ལྟར་སྙིང་གའི་ས་བོན་ཧཱུྃ་ཡིག་ལྟ་བུ་ལ་ཐིམ། ཧཱུྃ་གི་ཞབས་ཀྱུ་ཨུ་ནི་ཧའི་ཁོག་པ་ལ། དེ་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ། དེ་ཡང་ཇེ་ཕྲར་གྱུར་པའི་མཐར་མི་དམིགས་པར་བཞག་སྟེ། དེ་ནས་དེའི་ངང་ལ་བསམ་བརྗོད་དང་བྲལ་བའི་རིག་པའི་ངོ་བོ་ཕྱག་རྒྱ་ཆེན་པོ་འོད་གསལ་བ་ལ་ཡུན་རིང་དུ་མཉམ་པར་བཞག་ནས་བསྒོམས་ལ། སླར་ཡང་འོད་གསལ་གྱི་ངང་དེ་ལས་མ་གཡོས་བཞིན་དུ་ཆུ་ལས་ཉ་ལྡང་བ་ལྟར་སྒྱུ་མའི་ལུས་ལྷའི་སྐུར་སྔར་བཞིན་ལངས་པ་སྟེ་ཟུང་འཇུག་ཉིད་དུ་བསྒོམས་པ་ཡིས། ཀུན་ནས་ཉོན་མོངས་པའི་དྲི་མས་དག་པའི་སྒྱུ་ལུས་སུ་འཆར་བར་བྱིན་གྱིས་རློབས་ཤིག་ཅེས་པ་སྟེ། འདི་ནི་འོད་གསལ་དུ་འཇུག་ཚུལ་ལ་བསམ་གཏན་གཉིས་ཀྱི་སྦྱོར་བ་ཞེས་གྲགས་པ་རིལ་འཛིན་དང་རྗེས་གཞིག་གཉིས་ཡོད་པའི་ད་ལྟའི་དེ་རིལ་འཛིན་ཡིན་ལ། ཡང་ན་སྙིང་གའི་འོད་ཀྱིས་སྣོད་བཅུད་ཐམས་ཅད་དཀྱིལ་འཁོར་དུ་བྱས། དེ་རྣམས་འོད་དུ་ཞུ་ནས་ཚུར་འདུས་ཏེ་རང་གཙོ་བོར་གསལ་བའམ་ཡུམ་ཅན་བསྒོམས་ན་ཡུམ་ལ་ཐིམ། དེ་ཡབ་ལ་ཐིམ། དེ་ཡང་ཡས་མས་ནས་རིམ་གྱིས་འོད་དུ་ཞུ་སྟེ་ཐུགས་ཀའི་ས་བོན་གྱི་ནཱ་དའི་བར་དུ་ཐིམ་ཞིང་ཡལ་ནས་མཐར་སྟོང་ཉིད་ལ་བློ་འཇོག་པ་ནི་རྗེས་གཞིག་གི་དམིགས་པ་ཡིན་ཏེ་གཉིས་གང་རུང་བསྒོམ་མོ། །
དེ་ཡང་སྒོམ་ཚུལ་འདི་ད་ལྟ་ལས་དང་པོ་པའི་དམིགས་པ་ཡིན་པས་གསོན་པོའི་དུས་སུའང་ནན་གྱིས་བསྒོམ་ཞིང་འདྲིས་སུ་འཇུག་པ་གལ་ཆེ་ལ། ལམ་མཐོན་པོར་སོང་དུས་ཀྱི་རིལ་འཛིན་རྗེས་གཞིག་ནི་དོན་ཕྱོགས་འདྲ་ཡང་གདོང་གཏད་ཀྱི་དངོས་པོ་དེ་ཉིད་ལ་མདུང་ཚུགས་སུ་དམིགས་པས་ཅིག་ཅར་འོད་གསལ་དུ་ཐིམ་པར་འགྱུར་བ་རིལ་འཛིན་དང༌། ཐོག་མར་བདེ་སྟོང་གི་ཉམས་བརྒྱ་བསྐྱེད་དེ་སྣང་བ་ཐམས་ཅད་ལ་རྒྱས་བཏབ་ནས་རིམ་གྱིས་འོད་གསལ་དུ་བསྡུད་པ་ལ་རྗེས་གཞིག་ཅེས་ཟེར་གྱིས། ད་ལྟ་རྗེས་མཐུན་འདྲ་གཅིག་གི་དམིགས་པ་འདི་ལྟ་བུ། དུས་དེར་བསྒོམ་མི་དགོས་པ་ཤས་ཆེ་བའོ། །
དེས་ན་འདིར་དམིགས་པ་བཤད་པ་ནི་མཚོན་བྱེད་ཙམ་སྟེ། སྔར་འཆི་བ་འོད་གསལ་དེ་ཉམས་ཀྱི་འོད་གསལ་དུ་ཤར་ན་དུས་འདིར་དག་པ་ལྷ་སྐུའི་སྒྱུ་མ་དྲན་པས་གསལ་ཐེབས་པའི་ཚེ་འོད་གསལ་གྱི་གདམས་པ་དྲན་པས་འོད་གསལ་དུ་ཞུགས། དེའི་ངང་ནས་ལམ་དུས་ཀྱི་ལོངས་སྤྱོད་རྫོགས་པའི་སྐུའམ་རྣམ་པ་ཀུན་གྱི་མཆོག་དང་ལྡན་པའི་སྐུར་གྱུར་ཏེ་གོང་དུ་སྣང་བ་རྐྱེན་གྱི་བར་དོ་ཞེས་པའི་སྐབས་སུ་བཤད་པ་ལྟར། དག་པའི་ཞིང་དུ་སྐྱེ་བ་སྤྲུལ་པའི་སྐུས་སེམས་ཅན་གྱི་དོན་བྱེད་དོ། །
དེས་ན་ཕྱེད་དང་བཞི་ཚུན་བརྒྱལ་བས་བར་དོ་ལ་བར་དོར་ངོ་ཤེས་པ་མེད་ལ། དེ་ནས་ཡོད་པས་དུས་གནད་དེ་ལ་འཁེལ་དགོས་པའི་ཕྱིར་འབྲིང་དུས་ཀྱི་ས་ཞེས་པ་དང༌། བར་དོའི་སྐབས་འདིར་གསོན་དུས་ལས་ཤེས་པ་དགུ་འགྱུར་གྱིས་གསལ་བས་ཆུ་ནང་གི་ཀོ་བ་ལྟར་བསྒྱུར་སླ་བས་གདམས་ངག་བློ་ལ་དྲན་པ་ཙམ་གྱིས་ལམ་ཆོད་པའི་ཕྱིར་བར་དོ་བློ་ཆོད་ཀྱི་གདམས་པ་ཞེས་བྱ་སྟེ། གསོན་པོའི་དུས་སུ་ཁྱི་བདུན་གྱིས་བདས་པའི་དུས་སུ་ཡང་དྲན་ཐུབ་པ་ཞིག་བྱུང་ན་འདིར་དྲན་པར་འགྱུར་བ་ལ་དགོངས་ནས་བརྗེད་ཐོར་དཔལ་རྒྱལ་བའི་དབང་པོས་གདམས་ངག་གསོལ་འདེབས་སུ་བསྙད་པ་འདི་མཛད་པ་ཡིན་ནོ་ཞེས་ཤེས་པར་བྱ་ལ། ཀུན་མཁྱེན་རྗེས།
བསྒོམས་དང་མ་བསྒོམས་ཉལ་དང་རང་བཞིན་ཉིད། །
ཤེས་པ་འདིས་གྲོལ་ལམ་གྱི་ཁྱད་པར་རོ། །
ཞེས་གསུངས་པ་ལྟར། བསྒོམས་པས་འཚང་རྒྱ་བ། མ་བསྒོམས་པར་འཚང་རྒྱ་བ། ཉལ་བས་འཚང་རྒྱ་བ། རང་བཞིན་ཤེས་པའི་འཚང་རྒྱ་བ་བཞི་ཡོད་པའི་ནང་ཚན་རང་བཞིན་ཤེས་པའི་འཚང་རྒྱ་བ་བར་དོ་དང་ཕྱག་ཆེན་ཞེས་གསུངས་པའང་འདི་ལ་དགོངས་སོ། །
ཀུན་མཁྱེན་ཆེན་པོས་བསྲེ་འཕོའི་ཁྲིད་ཡིག་ཏུ། ཤི་ནས་ཞག་ཕྱེད་དང་བཞི་ཚུན་ནི་བརྒྱལ་བས་བར་དོ་ལ་བར་དོ་ཤེས་པ་མེད་ལ། དེ་ནས་ཡོད་པས་དུས་ཀྱི་ས་ཞེས་ཀྱང་བྱ། དེར་སྔར་གྱི་གདམས་ངག་དྲན་པའི་གནད་ཀྱིས་སྙིང་གར་བླ་མ་བསྒོམས། བདག་གིས་གཞི་བྱས་པའི་འཁོར་འདས་ཐམས་ཅད་སྔར་གོམས་པ་བཞིན་གྱི་ཡི་དམ་གྱི་ལྷར་བསྐྱེད། དེ་ནས་རིལ་འཛིན་ནམ་རྗེས་གཞིག་གིས་གཟུང་བྱ་དང་འཛིན་བྱེད་ཀྱི་སྟོང་པའི་འོད་གསལ་སྟོན་ཀའི་ནམ་མཁའ་ལྟ་བུར་བསྒོམ། དེ་ནས་ཕྲ་བའི་རླུང་ལས་ཟུང་འཇུག་ལྷའི་སྐུར་ལངས་ནས་ལོངས་སྤྱོད་རྫོགས་པའི་སངས་རྒྱས་ཀྱི་ཞིང་ཐམས་ཅད་དུ་བགྲོད་ཅིང་དེ་བཞིན་གཤེགས་པ་རྣམས་ལ་ཆོས་ཉན་ནོ། །འདི་ནི་སྣང་བ་རྐྱེན་གྱི་བར་དོའོ། །ཞེས་གསུངས་པ་བཞིན་ནོ། །
གསུམ་པ་ཐ་མ་སྐྱེ་བ་འཛིན་པ་སྤྲུལ་སྐུའི་ལམ་ཁྱེར་ནི། སྐྱེ་གནས་བར་དོའི་སྐབས་སུ་དགོས་པ་སྟེ་ཇི་ལྟར་ཞེ་ན།
རི་ཉིལ་རྒྱ་མཚོ་འཕྱོས་དང་ནགས་ཚལ་བསྲེགས། །
དུས་མཐའི་རླུང་ཆེན་ལངས་པ་ལྟ་བུའི་སྒྲ། །
འབྲུག་སྟོང་དུས་གཅིག་ལྡིར་བ་ལས་འཇིགས་ཚེ། །
ཆོས་ཉིད་རང་སྒྲར་ཤེས་པར་བྱིན་གྱིས་རློབས། །
སྤྱིར་གོང་དུའང་ཅུང་ཟད་བཤད་གྲུབ་པ་ལྟར། བར་དོའི་སྐབས་འདིར་ངེས་པའི་རྟགས་དྲུག མ་ངེས་པའི་རྟགས་དྲུག འཇིགས་པའི་སྒྲ་བཞི། ཡ་ང་བའི་གཡང་ས་གསུམ། འགྲོ་བའི་ལམ་ལྔ། ཞེས་ཡོངས་སུ་གྲགས་པ་ལྟར། ངེས་པའི་རྟགས་དྲུག་ནི། སྔར་རྩིག་པ་སོགས་ལ་ཐོགས་པ་ལས་ད་མི་ཐོགས་པ་དང༌། སྔར་རང་གིས་གཏམ་སྨྲས་པ་གཞན་གྱིས་ཐོས་པ་ལས་འདིའི་ཚེ་མི་ཐོས། སྔར་ཉི་ཟླ་གཟའ་སྐར་མིག་གིས་མཐོང་བ་ལས་འདིའི་སྐབས་མི་མཐོང༌། སྔར་ཕྱིན་ཚེ་རྐང་རྗེས་སོགས་འབྱུང་བ་ལས་འདིར་མི་འབྱུང༌། སྔར་ལུས་ལས་གྲིབ་མ་འབྱུང་བ་ལས་འདིར་མི་འབྱུང༌། སྔར་མངོན་ཤེས་མེད་པ་ལས་འདིར་མངོན་ཤེས་ཕྲ་མོ་ཕྲེའུ་རིས་སུ་འཆར་བ་འབྱུང་སྟེ་ཉི་ཟླ་མི་མཐོང་བའི་རྒྱུ་མཚན་སྔར་བཤད་ཟིན། གཞན་རྣམས་ཐོགས་བཅས་ཀྱི་ལུས་མེད་པར་ཤིན་ཏུ་དྭངས་བའི་དབང་གིས་ཡིན་ནོ། །
མ་ངེས་པའི་རྟགས་དྲུག་ནི། གནས་ལ་ངེས་པ་མེད་དེ། སྐད་ཅིག་སྐད་ཅིག་གང་དུའང་འགྲོ་ནུས། ཟས་ལ་ངེས་པ་མེད། གོས་ལ་ངེས་པ་མེད་དེ། གང་གིའང་སྣང་བ་འཆར། གྲོགས་ལ་ངེས་པ་མེད་དེ། སུ་དང་ཡང་འགྲོགས་པ་སྙམ་བྱེད། སྤྱོད་ལམ་ལ་ངེས་པ་མེད་དེ། འདི་བྱེད་དང་འདི་མི་བྱེད་མེད་པ་སྣ་ཚོགས་སུ་སྣང༌། སེམས་ཀྱི་འཆར་ཚུལ་ལ་ངེས་པ་མེད་དེ། ཕྲལ་ཕྲལ་དུ་འགྱུར་ཞིང་འགྲོ་བ་དང་བྱ་སྤུ་རླུང་གིས་ཁྱེར་བ་ལྟར་ཆོད་ཆོད་པ་ཡོད་དོ། །
དེས་ན་ལྷོ་སྒོ་སོགས་གཤིན་ཆོག་གི་དུས་སུའང་གཟུགས་བྱང་མིང་བྱང་དྲི་རྟེན་སོགས་རྣམ་ཤེས་འཁོར་ཞིང་ཆགས་པའི་རྟེན་དགོས་པ་དང༌། གཟུགས་བྱང་མེ་ལོང་འདོགས་པ་སོགས་རྟེན་འབྲེལ་གྱི་ཆེ་བས་ཤེས་པ་གསལ་ཞིང་འཁོས་སུ་ཕེབས་པར་བཤད་པའང་དེའོ། །ལྷག་པར་གསོན་པོའི་དུས་སུ་འབྱུང་བ་བཞིའི་རླུང་མ་འཆིངས་ཤིང༌། རླུང་དང་རྣམ་རྟོག་ཐ་མལ་པར་ཤོར་བས། དེའི་བག་ཆགས་ཀྱི་མཐུ་ལས། བར་དོའི་སྐབས་སུ་འབྱུང་བ་ཕྲ་མོའི་ས་ཁམས་ལོག་པས་རི་ཉིལ་བ་ལྟ་བུའི་སྒྲ་ཐོས་པ་དང༌། ཆུ་ཁམས་ལོག་པས་རྒྱ་མཚོ་ཆེན་པོ་རླུང་གིས་བསྐྱོད་དེ་རླབས་འཕྱོས་པ་ལྟ་བུའི་སྐད་དང༌། མེ་ཁམས་ལོག་པས་ནགས་ཚལ་མེས་བསྲེགས་པ་ལྟ་བུར་ཏོག་སྒྲ་འུར་སྒྲ་ཚག་སྒྲ་ཆེན་པོ་དང༌། རླུང་ཁམས་ལོག་པས་ཡུལ་ཐམས་ཅད་གཡོ་ཞིང་འགུལ་བ་དང་ལྷན་ཅིག་འབྲུག་སྟོང་དུས་གཅིག་ཏུ་ལྡིར་བ་ལྟ་བུའི་སྒྲ་ཐོས་ཏེ། སྒྲ་དེ་དག་ལ་བརྟེན་པས་སེམས་ལ་འཇིགས་པ་དང་སྡུག་བསྔལ་སྣ་ཚོགས་པ་སྐྱེས་པའི་ཚེ། སྒྲ་དེ་དག་ཕྱི་རོལ་ན་གྲུབ་པ་མེད་དེ་ནང་རྩ་རླུང་ཐིག་ལེ་སེམས་ཀྱི་ཆོ་འཕྲུལ། དོན་དམ་པར་ཆོས་ཀྱི་རང་སྒྲ་གཞོམ་མེད་ནཱ་དའི་སྒྲའམ། སྔགས་ཀྱི་རང་སྒྲ་དང་ཡི་དམ་ལྷའི་གསུང་དུ་ཤེས་པར་བྱིན་གྱིས་རློབས་ཞེས་པའོ། །
ཁ་དོག་ལྔ་ལྡན་འོད་ཟེར་འཁྲུག་ཅིང་འབར། །
འོད་དང་ཐིག་ལེ་ཐིག་ཕྲན་ལྟ་བུ་ལས། །
འཇིགས་པའི་ཁྲོ་ཚོགས་རྒྱོབ་སོད་སྒྲ་སྒྲོག་ཚེ། །
རང་སྣང་ལྷ་རུ་ཤེས་པར་བྱིན་གྱིས་རློབས། །
ནང་གི་དུག་ལྔ་དང་རླུང་ལྔའི་ཆོ་འཕྲུལ་དཀར་སེར་དམར་ལྗང་མཐིང་ཁ་སྟེ་ཁ་དོག་ལྔ་ལྡན་གྱི་འོད་ཟེར་འཁྲུག་ཅིང་འབར་བ་དང༌། འོད་ཀྱི་དཀྱིལ་འཁོར་དང་ཐིག་ལེ་ཐིག་ཕྲན་ཚོམ་བུར་འཆར་བ་ལྟ་བུ་ལས་དངངས་སྐྲག་འཆར་བ་དང༌། ལྷག་པར་འཇིགས་སུ་རུང་བའི་ཁྲོ་བོ་ཁྲོ་མོའི་ཚོགས་མང་པོ་འཐོན་ཏེ་མཚོན་ཆས་བརྡེག་པ་དང༌། ཧ་ཧ་ཧཱུྃ་ཕཊ་རྒྱོབ་སོད་ཀྱི་སྒྲ་འབྲུག་ལྟར་སྒྲོག་པར་མཐོང་བའི་ཚེ། འདི་ཐམས་ཅད་རང་སེམས་ཀྱི་སྣང་བ་དང༌། དོན་དམ་ཡེ་ཤེས་ཀྱི་ལྷ་སྐུ་ཡི་དམ་གྱི་ལྷ་དངོས་ཡིན་སྙམ་པས། འཇིགས་སྐྲག་མེད་ཅིང་དག་སྣང་འཆར་བར་བྱིན་གྱིས་རློབས་ཞེས་པའོ། །འདི་ལ་གསང་སྔགས་སྔ་འགྱུར་རྫོགས་པ་ཆེན་པོའི་རྒྱུད་མན་ངག་རྣམས་ལས་ཆོས་ཉིད་བར་དོར་ཡེ་ཤེས་བཞི་སྦྱོར་གྱི་སྣང་བ་ཞེས་བྱ་བ་ཁ་དོག་ལྔ་ལྡན་གྱི་འོད་ཀྱིས་བརྩེགས་མར་སྣང་བ་དང་དེ་དང་རང་གི་སྙིང་གར་ཟེར་ཐག་གི་འབྲེལ་བར་སྣང་བ་དང༌། གསོན་དུས་སུ་སྙིང་ནང་ན་ཞི་བའི་ལྷ་ཚོགས་དང་ཀླད་པ་དུང་ཁང་དུ་ཁྲོ་བོའི་ལྷ་ཚོགས་ཡེ་ནས་བཞུགས་པ། བུམ་པ་བཅག་ན་བུམ་ནང་གི་མར་མེ་མཐོང་བ་ལྟར་རྣམ་སྨིན་གྱི་ལུས་རྒྱ་རགས་པ་ཞིག་པས་ཕྱི་རོལ་དུ་མངོན་ཏེ། ཐོག་མར་ཞི་བ་བཞི་བཅུ་རྩ་གཉིས་སོགས་ཞི་བའི་ལྷ་ཚོགས་ནམ་མཁའ་གང་བ་ཟེར་ཐག་དང་བཅས་པ་དང༌། མཐར་དེ་རྣམས་གནས་འགྱུར་ཏེ་ཁྲག་འཐུང་ལྔ་བཅུ་རྩ་བརྒྱད་སོགས་ཁྲོ་བོའི་ལྷ་ཚོགས་མཐའ་ཡས་པ་མཐོང་བ་ངོ་མ་ཤེས་པར་འཇིགས་སྐྲག་དངངས་པའི་སྡུག་བསྔལ་དཔག་མེད་འབྱུང་བར་གསུངས་ཤིང༌། དེ་དག་སྐྱེ་བོ་ཐམས་ཅད་ལ་འོང་ངམ་སྙམ་ན། ལུགས་འདིའི་བཞེད་པ་ནི། ཀུན་མཁྱེན་པད་དཀར་ཞབས་ཀྱིས་བསྲེ་འཕོའི་འགྲེལ་ཆེན་དུ། འདིར་རྫོགས་ཆེན་ནས་ཡེ་ཤེས་ཀྱི་ཟེར་ཐག་ལ་འཇུ་བ་ལ་སོགས་པ་གསུངས་པ་ནི་ཐམས་ཅད་ལ་འབྱུང་བ་མ་ཡིན་ཏེ། དེས་སྔར་ཐོད་བརྒལ་གྱི་ལམ་ལ་སྦྱངས་པའི་བག་ཆགས་བཞག་པ་ལས་བྱུང་བའི་ཕྱིར་རོ། །དེའི་ཕྱིར་བར་དོ་སྤྱི་ཆིངས་ལ་འདི་ནས་འབྱུང་བ་བཞིན་ལ། རྣལ་འབྱོར་པ་སོ་སོ་ལ་ནི་སྔར་གང་ལ་སྦྱངས་པ་དེ་དང་དེ་ནས་འབྱུང་བ་བཞིན་ནོ། །དེའི་ཕྱིར་སྣང་བ་མི་མཐུན་པ་ཡང་འགལ་མེད་དུ་ཤེས་པར་བྱའོ། །ཞེས་གསུངས་པས། དཔེར་ན་སྣོད་བཅུད་ཀྱི་འཇིག་རྟེན་བཀོད་པ་ཡང་མངོན་པ་དང་དུས་འཁོར་ལུང་ཚད་དབྱིབས་སོགས་མི་མཐུན་པ་གཞུང་དེ་དང་དེའི་ཆེད་དུ་བྱ་བའི་གདུལ་བྱའི་བསམ་པ་ལ་དགོངས་པ་ཡིན་པས་དེ་ལ་དེར་འཆར་བ་ཡིན་ཞེས་དམ་པ་རྣམས་ཀྱིས་གསུངས་པ་ལྟར་ཡིན་ནམ་སྙམ་ལ། འོན་ཀྱང་ཐོས་གྲོལ་སོགས་སུ་སྐྱེ་བོ་ཕལ་པ་ལམ་གྱི་གོམས་ཤུགས་མེད་པ་རྣམས་ལའང་ངོ་སྤྲོད་ཀྱི་ཚུལ་དུ་བཀླག་པར་གསུངས་པས། སེམས་ཅན་གྱི་ཁམས་དང་མོས་པ་བསམ་གྱིས་མི་ཁྱབ་ཅིང༌། རྒྱལ་བའི་ཐུགས་རྗེའི་འཇུག་ཚུལ་ཡང་དེ་དང་འདྲ་བས་དགོངས་གཞི་དགོས་པ་རེ་སོ་སོར་ཡོད་པར་ངེས་ལ། སོ་སྐྱེའི་བློས་དཔག་པར་དཀའོ། །
འདོད་ཆགས་ཞེ་སྡང་གཏི་མུག་ལས་གྱུར་པའི། །
དཀར་དང་དམར་དང་ནག་པོའི་གཅོང་གཡང་ལ། །
རང་ཉིད་ལྷུང་སྙམ་རབ་ཏུ་འཇིགས་པའི་ཚེ། །
རང་སྣང་དག་ཏུ་ཤེས་པར་བྱིན་གྱིས་རློབས། །
གོང་དུ་མིང་ཙམ་བཤད་པ་ཡ་ང་བའི་གཡང་ས་གསུམ་ནི། སྣང་བ་དང་ཞེ་སྡང་གི་ལས་བསགས་པ་ཤས་ཆེ་བའི་ནུས་པས་གཅོང་རོང་གཡང་ས་དཀར་པོ་གཏིང་རིང་བ་དང༌། མཆེད་པ་དང་འདོད་ཆགས་ཤས་ཆེ་བའི་ལས་ཀྱི་མཐུས་གཡང་ས་དམར་ཧང་ངེ་བ་དང༌། ཐོབ་པ་དང་གཏི་མུག་གི་ལས་ཀྱི་ནུས་པས་གཡང་ས་ནག་གཏིང་ངེ་བ་དང༌། དེ་ལྟ་བུའི་གཅོང་གཡང་ལ་རང་ཉིད་དབང་མེད་དུ་ལྷུང་བར་མཐོང་བ་ནི་རིམ་བཞིན་དམྱལ་བ་དང་ཡི་དྭགས་དང་དུད་འགྲོར་སྐྱེ་བའི་ལྟས་ཡིན་པས། དེ་ལྟ་བུས་རབ་ཏུ་འཇིགས་ཚེ་རང་རྒྱུད་ཀྱི་ཉོན་མོངས་པ་དེ་དག་ཕྱི་རོལ་དུ་དེ་ལྟར་སྣང་བ་ཡིན་པར་འདུག་སྙམ་རང་སེམས་ཀྱི་སྣང་ཆ་དེ་དག་ཏུ་ཤར་བར་ངོ་ཤེས་པར་བྱིན་གྱིས་རློབས་ཤིག་པའོ། །
འདིར་གསོལ་འདེབས་ཀྱི་ཚིག་ཟིན་འདིའི་གོ་རིམ་དང་བསྟུན་ན། འདོད་ཆགས་ལས་གཡང་ས་དཀར་པོ། ཞེ་སྡང་ལས་དམར་པོ། གཏི་མུག་ལས་ནག་པོ་འཆར་བ་འདྲ་ཞིག་འདུག་རུང༌། བསྲེ་འཕོའི་འགྲེལ་ཆེན་དང་ཁྲིད་ཡིག་མཐུན་པར། སྣང་བ་གསུམ་ལས་དཀར་དམར་ནག་པོའི་གཡང་ས་འཆར་བར་གསུངས་པས་སྣང་བ་གསུམ་ལས་དཀར་ལམ་དམར་ལམ་ནག་ལམ་འཆར་བ་དང༌། སྣང་བའི་རང་བཞིན་ལ་ཞེ་སྡང་གི་རྟོག་པ་སོ་གསུམ། མཆེད་པའི་རང་བཞིན་ལ་ཆགས་རྟོག་བཞི་བཅུ། ཐོབ་པའི་རང་བཞིན་ལ་རྨོངས་རྟོག་བདུན་སྦྱོར་བ་དང་གུང་འགྲིག་པ་དགོས་འདུག་པ་གོང་ལྟར་བཤད་པའོ། །གཞན་དུ་དམ་པ་གོང་མའི་གསུང་ལ་ལར་འདོད་ཆགས་ལས་གཡང་ས་དམར་པོ། གཏི་མུག་ལས་དཀར་པོ། ཞེ་སྡང་ལས་ནག་པོར་འཆར་བར་གསུངས་པའང་ཡོད་དོ། །
གང་དུ་སྐྱེ་བའི་ལུས་ཀྱི་གཟུགས་གྲུབ་ཅིང༌། །
དཀར་དམར་སེར་དང་སྔོ་བ་ནག་པོའི་འོད། །
ལྷ་མི་དུད་འགྲོ་ཡི་དྭགས་དམྱལ་བ་ཡི། །
ལམ་ལྔ་རིམ་བཞིན་ཤེས་པར་བྱིན་གྱིས་རློབས། །
ཞེས་པ་སྤྱིར་བར་དོའི་ཡིད་ལུས་དེ་རི་ཆོས་སོགས་ལ་ལར་མཚན་དཔེ་རྗེས་མཐུན་པ་ཡོད་ཅིང་འོད་དང་བཅས་པར་བཤད་པའང་ཡོད་ལ། སྤྱིར་བཏང་མཛོད་ལས། སྔོན་དུས་སྲིད་འབྱུང་ཤ་ཚུགས་ཅན། །ཞེས་སོགས་གསུངས་པས་སྐྱེ་བ་ཕྱི་མ་གང་དུ་སྐྱེ་བ་ལེན་རྒྱུའི་ལུས་རྟེན་དེ་ཉིད་དང་པོར་གྲུབ་མ་ཐག་གི་སྐད་ཅིག་དང་པོ་སྐྱེ་སྲིད་དང༌། དེ་ཕན་ཆད་ནས་མ་ཤིའི་བར་ལ་སྔོན་བྱུང་གི་སྲིད་པ་ཟེར་བས་མདོར་ན་ཕྱི་མ་གང་དུ་སྐྱེ་བ་དེའི་ལུས་ཀྱི་གཟུགས་སུ་གྲུབ་ཅིང༌། འགྲོ་བ་ལམ་ལྔའི་སྣམ་བྱང་ལྔ་ཞེས་པ་བར་སྲིད་དེ་ཕྱོགས་གང་དུ་ཕྱིན་པ་དེར་ནང་རིག་པ་ཡེ་ཤེས་ལྔ་དང་འབྱུང་ལྔའི་འཕྲུལ་ལས་འགྲོ་བ་ལྔར་སྐྱེ་བ་ལེན་པའི་རྟགས་སུ་འོད་ཀྱི་ལམ་སྣམ་བུ་རྐྱང་བ་ལྟ་བུ་འབྱུང་བ་ལ་སྣམ་བྱང་ལྔ་ཟེར་ཏེ། གང་དུ་ཕྱིན་པ་དེར་འོད་དཀར་པོའི་ལམ་འབྱུང་ན་ལྷར་སྐྱེ། དམར་པོ་འབྱུང་ན་མི། སེར་པོ་དུད་འགྲོ། སྔོན་པོ་ཡི་དྭགས། ནག་པོར་དམྱལ་བར་འགྲོ་བའི་ལམ་སྟེ། དེ་དག་མཐོང་དུས་འགྲོ་བ་ལྔ་པོ་དེ་དང་དེར་འགྲོ་བའི་ལམ་ཡིན་ནོ་སྙམ་པས་ལམ་ལྔ་རིམ་བཞིན་ཤེས་པར་བྱིན་གྱིས་རློབས་ཞེས་སོ། །འདི་ལ་ཀུན་མཁྱེན་འབྲུག་པས་བསྲེ་འཕོའི་ཁྲིད་ཡིག་ཏུ། འདི་ལ་འོད་ལམ་ཡིན་པའི་རྒྱུ་མཚན་གྱིས་སྣམ་བྱང་གི་ལམ་ཞེས་བཏགས་སོ། །ཞེས་པ་ཙམ་ལས་གསལ་པོར་མ་གསུངས་ལ། བླ་མ་གོང་མ་འགའ་རེའི་གསུང་སྒྲོས་སུ་འདི་སྣམ་བྱང་ཟེར་བ་མ་དག བར་དོ་བ་དེའི་རྣམ་པ་བྱ་རྒྱུ་བའི་དོན་ཡིན་པས་རྣམ་བྱང་ཟེར་དགོས་གསུངས་འདུག་ཀྱང་རྣམ་པ་བྱ་རྒྱུ་བ་ཞེས་པ་དེ་གང་ལ་ཟེར་རྩད་གཅོད་དགོས་པས་དོན་གོ་སླ་བ་དཀའ་རུ་སོང༌། དེས་ན་བདག་རང་གི་བསམ་ཚོད་ལ། དཔེར་ན་ལམ་བརྒྱ་ལམ་སྐྱ་ཐལ་ལེ་བྱང་ལྟ་བུར་འོད་ཀྱི་སྣམ་བུ་ཏ་ལེ་ཡོད་པ་ཞིག་སྟེ་གོ་བ་རྒྱབ་འཁུར་གྱི་ཚུལ་དུ་གོ་ལ། གང་ལྟར་ཡང་མཉམ་མེད་རྒྱལ་བ་ཡང་དགོན་པ་ཆེན་པོའི་རི་ཆོས་སུ་མངལ་སྒོ་འགག་པའི་ཐོག་མ་འདི་ཡིན་པར་གསུངས་ནས་ཆེ་ཐང་དུ་ནན་ཏན་མཛད་དེ། དེ་ཡང་སྔར་བཤད་པ་ལྟར་ཞག་བདུན་བདུན་ལ་སྐྱེ་བའི་རྐྱེན་མ་རྙེད་ན་ཆགས་སྡང་ཤུགས་དྲགས་པོ་རེས་རྐྱེན་བྱས་ནས་འཆི་ཆུང་རེ་བྱེད་ཅིང༌། བདུན་ཕྲག་དང་པོ་ཕན་ཆད་དུ་ཚེ་སྔ་མའི་བག་ཆགས་ཤས་ཆེ་བས་སྣམ་བྱང་ལྔ་གསལ་པོ་མི་འཆར། བདུན་ཕྲག་གཉིས་པ་མན་ནས་སྔར་གྱི་བག་ཆགས་ཀྱི་དྲན་པ་མི་གསལ་དུ་འགྲོ་ཞིང་གང་དུ་སྐྱེ་རྒྱུའི་ཕྱི་མའི་བག་ཆགས་ཇེ་གསལ་དུ་འགྲོ་བས། དེའི་ཚེ་སྣམ་བྱང་འོད་ལྔའི་ལམ་གསལ་པོར་འཆར་བས། དེ་ལ་ཟིན་ན་གང་དུ་ཟིན་པ་དེར་སྐྱེ་ཞིང༌། དེ་ཕྱིན་ཕྱི་མའི་ལུས་ཀྱི་སྣང་བ་ཤར་ནས་བཟློག་ཐབས་ཀྱང་དཀའ་བས་ཐོག་མར་འདི་ལ་སྒྲིམ་དགོས་གསུངས། དེ་ཡང་རི་ཆོས་སུ་འཇམ་དབྱངས་ས་པཎ་དང་རྗེ་ཀོ་བྲག་པ་ཆེན་པོའི་བཞེད་པ་ལྟར་གསུང་ངག་ལམ་འབྲས་ལས་འབྱུང་བའི་དབང་བཞིའི་ལམ་དང༌། ལྟ་བ་གྲུབ་མཐའ་སོ་སོའི་ཉམས་ལེན་དང་སྦྱོར་བར་མཛད་ཀྱང་དེང་སང་རང་རེའི་ཕྱོགས་སུ་དེ་ཕྱོགས་ལ་ཐུགས་འདྲིས་ཡོད་པ་དཀོན་པས་ཇི་བཞིན་ཤོད་ནུས་པ་དཀའ་ཞིང་བཤད་ཀྱང་ཆེར་མི་གོ་བར་སྣང་མོད། དོན་དེ་དང་འདྲ་བར་ཧྲིལ་གྱིས་དྲིལ་ན་རྣལ་འབྱོར་པ་དེ་གསོན་པོའི་དུས་ན་དབང་བཞིའི་ཉམས་ལེན་གང་རུང་ལ་གོམས་པ་ཞིག་དགོས་པ་ལས། དཔེར་ན་བུམ་དབང་གི་ཉམས་ལེན་བསྐྱེད་རིམ་ལ་གོམས་པའི་ཐུགས་པ་ཞིག་ཡོད་ན། འོད་ལམ་ཤར་མ་ཐག་བསྐྱེད་རིམ་སྣང་སྟོང་ལྷ་སྐུའི་ཉམས་ལེན་དྲན་པར་བྱས་པས་འོད་ལམ་དེ་ལྷ་སྐུར་ལམ་ལམ་འགྱུར་འགྲོ་སྟེ་ཐ་མལ་པའི་འོད་ལ་མི་ཟིན་ནོ། །
དེ་བཞིན་དུ་གསང་དབང་གི་ཉམས་ལེན་རང་ལུས་གཏུམ་མོ་སོགས་ལ་གོམས་པ་ཞིག་ཡིན་ན། འོད་ལམ་ཤར་དུས་རང་ལུས་གཏུམ་མོའི་བདེ་དྲོད་ཀྱི་ཉམས་མྱོང་དྲན་པས་དེ་མ་ཐག་འོད་ལམ་དེ་ཨཱ་ལི་ཀཱ་ལི་ལྟ་བུ་སྔགས་ཀྱི་ཡིག་འབྲུར་འགྱུར།
དབང་གསུམ་པ་གཞན་ལུས་ཤེས་རབ་ལ་གོམས་པ་ཞིག་ཡིན་ན། དེའི་ཉམས་མྱོང་དྲན་པས་འོད་ལམ་དེ་བྱང་སེམས་དངུལ་ཆུའི་རྡོག་མ་ལྟ་བུར་ཧྲང་ཧྲང་འགྱུར་འགྲོ་ཞིང༌། དེ་མཐོང་བའི་རྐྱེན་གྱིས་སྣང་བ་བདེ་སྟོང་དུ་ཕྲིལ་གྱིས་འགྲོ།
དབང་བཞི་པའི་ལམ་ཕྱག་རྒྱ་ཆེན་པོ་ལ་གོམས་པ་ཞིག་ཡིན་ན། འོད་ལམ་ཤར་བྱུང་མ་ཐག་གནས་ལུགས་ཀྱི་ངང་ལ་རྩེ་གཅིག་ཏུ་བཞག་པས། ལམ་དེ་སྣང་སྟོང་ཟུང་འཇུག་རང་རིག་ལྷན་ཅིག་སྐྱེས་པའི་ཡེ་ཤེས་སུ་ཤར་ཏེ་འོད་ལ་མི་ཟིན་ནོ། །གདམས་ངག་གཞན་ཕལ་ཆེར་དུ་སྐྱེ་གནས་སོ་སོའི་སྣང་བ་ཤར་དུས་མངལ་སྒོ་འགེགས་ཚུལ་དེ་རྐྱང་པ་གསུངས་ཏེ། ཐོག་མར་འོད་ལམ་འདི་ལ་བསྒྱུར་མ་ཐུབ་ན། དེ་རྗེས་གར་སྐྱེ་བའི་གཟུགས་སུ་གྲུབ་པའི་སྣང་བ་ཤར་ཕན་ཆད་ཅིར་འགྱུར་ཆ་མི་ཐིངས་པས། འདི་ལ་ད་ལྟ་ནས་དབང་བཞི་ཀའི་ལམ་མམ་གང་རུང་ཞིག་ལ་མྱོང་བ་བརྟན་པོ་ཐོབ་ཅིང་རིག་པ་ལ་རང་དབང་ཐོབ་པ་ཞིག་གལ་ཆེ་གསུངས་ཏེ། གྲུབ་པ་བརྙེས་པའི་ཞལ་ལུང་རྡོ་རྗེའི་གསུང་བསླུ་བ་མེད་པའི་ཐ་ཚིག་ངེས་པར་སྙིང་ལ་བཅང་རྒྱུའོ། །
དེས་ན་གོང་དུ་བཤད་པ་ལྟར་བར་དོ་བློ་ཆོད་ཡིན་པས་བསྒོམ་མི་དགོས་པར་རང་བཞིན་ནམ་རང་ངོ་ཤེས་པས་ཆོག་གསུངས་པའང་ཚེ་འདི་ལ་གོམས་ཤུགས་ཡོད་པ་ཞིག་དུས་དེར་ཡུན་རིང་སྒོམ་མི་དགོས་པར་དྲན་པས་ཆོག་པ་ལྟ་བུ་ཡིན་པས་བྱ་སླ་བ་ལ་དགོངས་ཀྱིས། སྔོན་ནས་བསྒོམ་མི་དགོས་པ་མ་ཡིན་ཏེ་སྔར་སྒོམ་གྱི་ཞལ་འདྲིས་ཡེ་མེད་ན་དུས་དེར་དྲན་མི་ཐུབ་པའི་ཕྱིར་རོ། །
གཞལ་མེད་ཁང་དུ་ལྷ་བུ་འདོད་སྤྱོད་དང༌། །
ངང་པ་ཁྱུ་མཆོག་རྟ་ཡིས་བརྒྱན་པའི་མཚོ། །
ཁང་བཟང་ཕ་མའི་འདུ་འཕྲོད་མཐོང་བའི་ཚེ། །
ཆགས་སྡང་མིག་སེར་དག་པར་བྱིན་གྱིས་རློབས། །
ཞེས་པ་སྟེ་སྔར་བཤད་པའི་སྣམ་བྱང་ལམ་ལ་བཞུགས་ཏེ་རིན་པོ་ཆེའི་གཞལ་མེད་ཁང་གི་ནང་དུ་སླེབ་ནས་ལྷའི་བུ་དང་བུ་མོ་འདོད་པ་སྤྱོད་པ་མཐོང་ན་ལྷར་སྐྱེ་སྲིད་འཛིན་པ་དང༌། ངང་པས་བརྒྱན་པའི་མཚོར་བྱིང་ན་ཤར་ལུས་འཕགས་གླིང་དུ་སྐྱེ། ཁྱུ་མཆོག་སྟེ་བ་ལང་གིས་བརྒྱན་པའི་མཚོར་བྱིང་ན་ནུབ་གླིང་བ་གླང་སྤྱོད་དུ་སྐྱེ། རྟས་བརྒྱན་པའི་མཚོར་བྱིང་ན་བྱང་གླིང་སྒྲ་མི་སྙན་དུ་སྐྱེ། ཁང་བཟང་གི་ནང་དུ་ཕ་མ་སྦྱོར་བ་བྱེད་པ་མཐོང་ན་ཛམྦུ་གླིང་གི་རིགས་མཆོག་ཏུ་སྐྱེ་ཞིང༌། ཕལ་པ་ལའང་ཕ་མའི་འདུ་འཕྲོད་མཐོང་བར་འགྱུར་ལ། དེའི་ཚེ་རང་ཕོར་སྐྱེ་ན་མ་ལ་ཆགས་པ་དང༌། ཕ་ལ་ཁོང་ཁྲོ་སྐྱེ། མོར་སྐྱེ་ན་ཕ་ལ་ཆགས། མ་ལ་སྡང་སྟེ་དེས་རྐྱེན་བྱས་ནས་བར་སྲིད་འགགས་ཏེ་མངལ་དུ་ཉིང་མཚམས་སྦྱོར། དེའི་ཚེ་ཡང་དེ་དང་དེ་ལ་ཆགས་པས་འོ་བྱེད་པར་འདོད་པས་ཁ་ནས་རྣམ་ཤེས་འཇུག་པ་དང༌། སྐྲ་ནས་འཛིན་པར་འདོད་པས་ཚངས་བུག་ནས་འཇུག་པ་དང༌། འཁྲིག་པར་འདོད་པས་གསང་གནས་ནས་འཇུག་པ་དང༌། ལྷག་པར་ཕ་མ་འཁྲིག་སྦྱོར་བྱེད་པ་རྒྱང་རིང་པོ་ནས་མཐོང་བས་ཆགས་སེམས་དང་མིག་སེར་སྐྱེས་ཏེ་དྲུང་དུ་གཏུགས་པ་ན། ཐག་ཇེ་ཉེར་སོང་གིན་ལུས་རིལ་པོ་མི་མཐོང་བར་ཕོ་མོའི་མཚན་མ་ཙམ་ཞིག་མཐོང་སྟེ་དེ་ལ་ཁོང་ཁྲོ་ལངས་པས་བར་སྲིད་འགགས་ཏེ་མངལ་དུ་སྐྱེ་བར་འཕགས་པ་ཐོགས་མེད་ཀྱི་སའི་དངོས་གཞི་སོགས་ལས་བཤད་དོ། །གང་ལྟར་ཡང་ཕ་མ་སོགས་ལ་ཆགས་སྡང་དང་མིག་སེར་དག་ཅིང་མངལ་སྒོ་ཁེགས་པར་བྱིན་གྱིས་རློབས་ཞེས་པའོ། །
དེ་ཡང་སྤྱིར་མངལ་སྒོ་འགེགས་པའི་ཚུལ་ལ་བཞི་ལས། དང་པོ་སྣམ་བྱང་འོད་ཀྱི་ལམ་དགག་པ་ནི་སྔར་གོང་དུ་བཤད་ཟིན་པ་དེ་ཡིན། གཉིས་པ་ཕྱིས་འབྱུང་ལས་ཀྱི་སྣང་བ་ཤར་བ་ལ་དགག་པ་ནི། དེ་ཡང་ཞག་བདུན་ཕྲག་དང་པོ་ཕན་ལ་ལུས་དངོས་གཞི་ཕྱི་མའི་གཟུགས་སུ་ཡོད་ཀྱང་བར་དོ་བ་རང་གི་སྣང་བ་ལ་ད་དུང་སྐྱེ་བ་སྔ་མའི་འདུ་ཤེས་ཤས་ཆེ་བ་ཡིན་ལ། བདུན་གཉིས་པའི་འཆི་ཆུང་ཚུན་ཆད་ནས་སྔ་མའི་འདུ་ཤེས་འགགས་ཏེ་ཕྱི་མའི་ལུས་ཀྱི་སྣང་བ་ཤས་ཆེ་བས་དེ་ཐོག་མར་ཤར་དུས་སུ། མྱུར་དུ་ཡི་དམ་ལྷའི་སྐུ་གང་རུང་དུ་ཀྲོང་གིས་བསྐྱེད་དེ་ཡང་ཡང་དྲན་པས་གཟུང་ལ་གསལ་གདབ། ཐ་མལ་པའི་ལུས་རྟེན་གྱི་བག་ཆགས་ངན་པ་དེའི་དབང་དུ་སྐད་ཅིག་ཀྱང་མི་གཏོང་སྙམ་པ་དང༌། སྔར་དབང་བཞིའི་ལམ་གང་ལ་ཉམས་མྱོང་ཆེ་བ་དེའི་སྟེང་དུ་བཞག་པ་རང་དང་སྣང་བ་ཐམས་ཅད་ལྷ་སྐུ་སྣང་སྟོང་ཟུང་འཇུག་ཏུ་བསྒོམས་པས། བག་ཆགས་ཀྱི་ནད་རོ་མི་ལྡང་ཞིང་གང་ཤར་ཉམས་ལེན་གྱི་ཐོག་ཏུ་འོང་ངོ༌། །གལ་ཏེ་བར་དོའི་འཆི་ཆུང་འབྱུང་ན་སྔོན་དུ་དྲན་པས་གཟུང་ལ་ཕྱི་སྲིད་དེ་འོད་གསལ་དུ་བསྐྱང་ཞིང་བར་དོར་ཟུང་འཇུག་གི་ལྷ་སྐུར་ལྡང་བའི་འཕེན་པ་བཏང་སྟེ་དེ་བཞིན་དུ་ཉམས་སུ་བླངས་པས་གནད་དུ་སོང་ཕྱིན་འཆི་ཆུང་ཕྱི་མ་རྣམས་མི་འབྱུང་གསུང་ངོ༌། །
གསུམ་པ་ཚངས་སྤྱོད་ཚུལ་ཁྲིམས་རྣམ་གསུམ་གྱིས་དགག་པ་ནི། དགེ་ཚུལ་དགེ་སློང་གི་སྡོམ་ལྡན་ལྟ་བུ་སྤོང་སེམས་གཉེན་པོ་སྟོབས་སུ་གྱུར་པ་གཅིག་གིས་ཕ་མ་འདོད་པ་བརྟེན་པ་བར་དོའི་རྣམ་ཤེས་ཀྱིས་མཐོང་བའི་ཚེ། སྡུག་བསྔལ་ཐམས་ཅད་ཀྱི་རྩ་བ་འདོད་པ་ཡིན་སྔར་ཡང་འདིས་འཁོར་བར་འཁྱམས་སུ་བཅུག ད་དུང་འདི་ལ་ཆགས་སྡང་སྐྱེ་ན་འཁོར་བར་འཁྱམས་ཏེ་སྡུག་བསྔལ་བཟོད་གླགས་མེད་པའི་འགོ་འཛུགས་པ་ཡིན་སྙམ་དུ་དྲན་པས་སྐད་ཅིག་དེ་ཉིད་ལ་བློ་ལོག་སྟེ་སྤོང་སེམས་རྒྱུན་དུ་ལྷང་གིས་འཆར་བས་མངལ་དུ་མི་འཇུག་གོ །
ཡང་སྔར་གསོན་དུས་ཐབས་ལམ་ཟབ་མོ་ལས་རྒྱ་ཕོ་ཉའི་ལམ་འཇིགས་མེད་ཀྱི་བདེ་བ་ཆེན་པོར་གོམས་འདྲིས་ཚུད་པ་ཞིག་ཡིན་ན་ཕ་མ་འདོད་པ་བརྟེན་པ་མཐོང་བས་རྐྱེན་བྱས། སྔར་དབང་སྐུར་བ་པོའི་བླ་མ་ཡབ་ཡུམ་ཏུར་གྱིས་དྲན་པས་ཆགས་སྡང་མིག་སེར་མི་སྐྱེ་བར་བདེ་སྟོང་དུ་ཕྲིལ་ཕྲིལ་འཆར་བས་མངལ་དུ་མི་འཇུག་པའོ། །དེ་ཡོང་བ་ལ་ཚེ་འདིར་ཆགས་སྲེད་དང་འཛག་བདེ་ཕལ་པའི་དབང་དུ་མི་འགྲོ་བའི་གཉེན་པོ་རྐྱེན་ཐུབ་པ་ཞིག་དང༌། བླ་མ་མཆེད་གྲོགས་རིག་མ་སོགས་ལ་ཕྲག་དོག་དང་མིག་སེར་གཏན་ནས་མི་སྐྱེ་བ་ཞིག་དགོས་སོ། །ཡང་འོད་གསལ་གྱིས་དགག་པ་ཞེས་པ་སྣང་སྟོང་ཟུང་འཇུག་བཞི་པ་ཕྱག་རྒྱ་ཆེན་པོ་ལ་མྱོང་བ་འཐོན་པ་ཞིག་གིས། ཕ་མ་འདོད་པ་བརྟེན་པ་མཐོང་བའི་ཚེ་སེམས་ཉིད་གང་ཤར་བཟོ་མེད་དུ་བཞག་པས་སྟོང་སྣང་དུ་ལྷང་གིས་ཤར། གསལ་སྟོང་དུ་སིང་ཡེར་གྱིས་རྟོགས་ཏེ་ཡུལ་ཡུལ་ཅན་གྱི་འཛིན་པ་ཞིག་སྟེ་མངལ་དུ་མི་འཇུག་གོ །དེ་བཞིན་དུ་གསོན་དུས་བླ་མའི་རྣལ་འབྱོར་མོས་གུས་ལ་བརྟན་པ་ཐོབ་པ་ཞིག་གིས་ཀྱང་ཕ་མ་དེ་གཉིས་བླ་མ་ཡབ་ཡུམ་དུ་བསྒོམས། ཕྱག་མཆོད་གསོལ་འདེབས་བྱ་ཞིང་དབང་བཞི་བླང༌། མོས་གུས་བསྐྱེད་པས་ཐ་མལ་གྱི་ཆགས་སྡང་ཞི་སྟེ་མངལ་སྒོ་ཁེགས་པའོ། །
བཞི་པ་བསྐྱེད་རིམ་ཞིང་སྦྱོང་གིས་དགག་པ་ནི། སྔར་བསྐྱེད་རིམ་ལ་གོམས་འདྲིས་བརྟན་པོ་ཡོད་པ་ཞིག་གིས་ཕ་མ་འདོད་པ་བརྟེན་པ་མཐོང་དུས། སྔར་སྣང་བ་ལྟར་བསྒོམས་པའི་ཤུགས་ཀྱིས་ཡུལ་དེ་གཉིས་ཡི་དམ་ཡབ་ཡུམ་གྱི་སྐུར་ལྷང་གིས་བསྐྱེད་ལ། མཆོད་འབུལ་གསོལ་འདེབས་དབང་བཞི་བླང་བ་སོགས་དག་སྣང་སྦྱངས་པས་ཕལ་པའི་ཆགས་སྡང་ཞི་སྟེ་མངལ་དུ་མི་འཇུག་གོ །མདོར་ན་རང་ཉིད་དགེ་སྦྱོར་གང་ལ་གོམས་ཤིང་འདྲིས་པ་དེ་ཉིད་དུས་དེར་གསལ་བཏབ་སྟེ་ཐ་མལ་དུ་མ་ཤོར་བར་ཅུང་ཟད་གཉེན་པོ་བསྟེན་ཐུབ་ཕྱིན་བར་དོའི་སེམས་དེ་ཡད་ཡུད་ཙམ་ལས་སྣང་བ་གཅིག་ཏུ་ཡུན་རིང་མི་སྡོད་པས་དེ་ཀའི་སྔོན་ལ་དུས་གནད་ཡོལ་འགྲོའོ། །
དེ་ལྟར་འགེགས་ལུགས་བཞི་པོ་དེས་བདུན་ཕྲག་དང་པོ་ལ་ཁེགས་ན་དེ་ནས་ཕར་ཚེགས་མེད་དེ་དྲན་པ་ཙམ་གྱིས་ཆོག་གོ །དེ་དག་ཀྱང་གསོན་དུས་ཀྱི་དགེ་སྦྱོར་ལ་མྱོང་བ་རྣམས་བརྟན་དགོས། དེ་མིན་ན་བར་དོའི་བཤད་བཤད་དཔེ་ལོགས་ལ་འབྲིས་པ་འདི་ཚོ་མཐོང་དུས་ལ་སླ་བ་འདུག་སྙམ་ཡང༌། སྔགས་པ་གསར་པ་མགོ་ཅོག་དང་སྔགས་པ་རྙིང་པ་མགོ་རིས་ཀྱི་དཔེ་ལྟར་སྐམ་པོའི་ལག་སྟབས་རློན་པའི་ཆུ་ནང་དུ་མི་འབྱོན་པས། གོང་མ་རྣམས་ཀྱིས་ཀྱང་བར་དོའི་ལམ་ཆོད་མིན་ད་ལྟ་རྨི་ལམ་གྱི་སྐབས་དང༌། རྦ་རླབས་ཞེས་པ་རྩ་ལྡབ་ཀྱི་གནད་སྟེམས་དུས་སོགས་ཀྱིས་ཚོད་འཛིན་དགོས་པར་གསུངས་སོ། །དེ་དག་ནི་གོང་གི་འཕྲོས་དོན་དང་འབྲེལ་བས་སྐབས་འདིར་བཤད་ཀྱིས་གཞན་མ་སྲིད་པ་བར་དོའི་གོང་འོག་ཐམས་ཅད་དུ་རིགས་བསྒྲེ་བར་བྱའོ། །
རླུང་དམར་ཆར་སྤྲིན་ཚ་གྲང་གིས་བདས་པས། །
ཕུག་པ་གྲོག་པོ་སྡོང་དུམ་ལ་སོགས་རྩར། །
སྐྱབས་ཕྱིར་འཇུག་པའི་སྣང་བ་ཤར་གྱུར་ན། །
སྐྱེ་གནས་ངན་པར་ཤེས་པར་བྱིན་གྱིས་རློབས། །
ཞེས་པ། བར་དོའི་སྐབས་སུ་རླུང་དམར་དྲག་པོ། ཆར་དྲག་དང་སེར་དྲག ཁ་རླུང་འཚུབས་པ་སོགས་ཚ་གྲང་གིས་བདས་པས་ས་ཕུག་གམ་བྲག་ཕུག་སོགས་ཕུག་པ་དང༌། གྲོག་པོ་དང་བྱ་སྐྱིབས། ཤིང་སྡོང་དུམ་གྱི་ཁོག་པའི་འཁྲིས་སོགས་སུ་སྐྱབས་སུ་རེ་བའི་ཕྱིར་བྲོས་པ་དང་ཡིབ་པའི་སྣང་བ་དང་ཡི་དྭགས་དང་དུད་འགྲོ་ཕོ་མོ་ལ་ཆགས་སྡང་སྐྱེ་བ་སོགས་ཀྱི་སྣང་བ་ཤར་ན་ཡི་དྭགས་དང་དུད་འགྲོར་སྐྱེ་བས། དེའི་ཚེ་སྐྱེ་གནས་ངན་པར་ཤེས་ཏེ་དེར་མི་འཇུག་པར་བྱིན་གྱིས་རློབས་ཤིག་སྟེ། སྔར་བཤད་པའི་ཁྲོ་བོ་ཁྲོ་མོ་སོགས་དང༌། ཉམ་ང་བའི་གཡང་ས་གསུམ་སོགས་དང༌། གཞན་ཡང་འོག་ཏུ་དམྱལ་བའི་རྟགས་སུ་འབྱུང་བའི་གཤེད་མའི་གནོད་པ་སོགས་དང༌། གཅན་གཟན་གཏུམ་པོས་དེད་པ་སོགས་འཇིགས་སྐྲག་གི་སྣང་བ་གང་བྱུང་ཡང༌། དེ་མ་ཐག་དྲན་པས་ཚིར་གྱིས་གཟུང་ལ། རབ་བྱུང་ཡིན་ན་དཀོན་མཆོག་གསུམ་གྱི་མཚན་དང་ནང་གི་ཚངས་སྤྱོད་ཀྱི་བསླབ་པ་དང༌། མཁན་སློབ་ཀྱི་རྟགས་ཆ་ལུགས་དྲན་པར་བྱ། སྔགས་པ་ཡིན་ན་རང་ལ་དབང་སྐུར་བ་པོའི་སློབ་དཔོན་དང་མཆེད་གྲོགས་གང་དུ་དབང་བསྐུར་བའི་དཀྱིལ་འཁོར་དང་ལྷ་ཚོགས། རང་གི་གསང་མཚན་ལྷའི་སྙིང་པོ་ཉེ་སྙིང་རྩ་སྔགས་དྲན་པར་བྱ། བསྐྱེད་རིམ་གྱི་ལྷ་སྐུ་ལ་གོམས་ན་རྟེན་བརྟེན་པར་གསལ་གདབ། རྨི་ལམ་སྒྱུ་ལུས་ལ་གོམས་ན་དེ་ཐམས་ཅད་ལ་སྒྱུ་མ་རྨི་ལམ་གྱི་འདུ་ཤེས་བྱ། ཕྱག་རྫོགས་སོགས་ལྟ་བའི་ཉམས་མྱོང་ཡོད་ན་དེའི་སྟེང་དུ་བཞག་སྟེ་མདོར་ན་རང་གང་ལ་གོམས་པའི་དགེ་སྦྱོར་དེས་གནད་ནས་གཟུང་བ་གལ་ཆེའོ། །
སྲོག་གཅོད་མོ་དང་ལྕགས་ཀྱི་ཁང་བཟང་མཐོང༌། །
དགའ་བའི་ཡིད་ཀྱིས་གནས་དེར་འཇུག་སེམས་ན། །
རང་ངོ་ཤེས་ཤིང་འཇིགས་པ་མེད་པ་ཡིས། །
གནས་ངན་དེ་ལས་ལྡོག་པར་བྱིན་གྱིས་རློབས། །
ཞེས་པའི་སྲོག་གཅོད་པའི་མོ་སྟེ་གཤེད་མ་འཇིགས་སུ་རུང་བས་ཁྲིད་པའམ་དེད་པའི་འཇིགས་སྐྲག་གིས་བསྐུལ་ཏེ་ལྕགས་ཀྱི་ཁང་པ་བཟང་པོ་སྟེ་བསྲ་ཞིང་བརྟན་ལ་གཅིག་ཏུ་མཁྲེགས་པ་མེ་རབ་ཏུ་འབར་བ་རྒྱང་རིང་པོ་ནས་མཐོང་སྟེ། དེར་ཞུགས་ན་བདེའོ་སྙམ་དུ་བློ་ཕྱིན་ཅི་ལོག་ཏུ་གྱུར་ཏེ་དགའ་བའི་ཡིད་ཀྱིས་གནས་དེར་འཇུག་པར་སེམས་པ་དམྱལ་བར་སྐྱེ་བའི་ལྟས་བྱུང་ན། དེ་མ་ཐག་ཏུ་སྐྱེ་གནས་ངན་པར་རང་ངོ་ཤེས་ཤིང་གཤེད་མ་སོགས་ཀྱིས་འཇིགས་པ་མེད་པར་གནས་ངན་དེ་ལས་ལྡོག་པར་བྱིན་གྱིས་རློབས་ཤིག་ཅེས་པ་ལམ་ཁྱེར་ནི་གོང་དུ་བཤད་པ་ལྟར་རོ། །གཞན་ཡང་སྐྱེ་བ་སྔ་མའི་མཛའ་གྲོགས་ཆུང་མ་གཉེན་ཉེ་དུ་སོགས་མཐོང་སྟེ་དེ་དག་གིས་འབོད་པའི་སྣང་བ་ཤར་ཏེ་དེར་རྒྱུགས་པ་ན་གནས་ངན་པར་སླེབ་ནས་སྡུག་བསྔལ་མྱོང་བའང་སྲིད་པས་དེ་དག་ལ་ཆགས་ཞེན་ལྡོག་པ་གལ་ཆེ་སྟེ་ལྷོ་སྒོའི་ཆོ་གའི་ཆོས་བཤད་དུའང༌།
ཉོན་ཅིག་ཚེ་འདས་རིགས་ཀྱི་བུ། །
དུག་ལྔའི་ལས་ཀྱིས་ཁྱོད་རེ་བསླུས། །
དུག་ལྔའི་ལས་ཀྱིས་ཁྱོད་རེ་རྨོངས། །
དུག་ལྔའི་ལས་ཀྱིས་ཁྱོད་རེ་བཀོལ། །
དུག་ལྔ་སྤོངས་ཤིག་རིགས་ཀྱི་བུ། །
དུག་ལྔ་ལས་ཀྱི་རྣམ་སྨིན་གྱིས། །
འཁོར་བའི་གནས་སུ་སྐྱེ་བ་ཡིན། །
འཁོར་བའི་གནས་ནི་ཉོན་རེ་མོངས། །
ཉོན་མོངས་འཁོར་བའི་གནས་ཤེད་ན། །
ཁྱོད་ཀྱི་ཕ་མ་ང་ཡིན་ཟེར། །
ཁྱོད་ཀྱི་ཉེ་དུ་ང་ཡིན་ཟེར། །
ཁྱོད་ཀྱི་མཛའ་གྲོགས་ང་ཡིན་ཟེར། །
ཁྱོད་ཀྱི་གཉེན་བཤེས་ང་ཡིན་ཟེར། །
འོ་དོད་ལྷང་ལྷང་འབོད་པ་འོང༌། །
དེ་ལ་སྐད་ལན་མ་སྦྱིན་ཅིག །
དེ་ལ་ཕྱི་མིག་མ་ལྟ་ཞིག །
ཅེས་གསུངས་པ་ལྟར་རོ། །གོང་གི་ཚིག སྲོག་གཅོད་མོ་དང་ཞེས་པ་ལ་བྲིས་པར་མང་པོར་མོ་ཞེས་པའི་དོན་མ་གོ་བར། མེ་དང་ཞེས་བྲིས་པའང་འདུག་སྟེ། བརྡའ་རྙིང་པ་ལ་གཤེད་མའི་མིང་ལ་མོ་ཞེས་ཡོད་པ། སྤྱོད་འཇུག་ལས། མོ་ཚོགས་དེ་དག་ཅི་ལས་བྱུང༌། །ཞེས་གསུངས་པ་ལྟ་བུ་ཡིན་པས། ཀུན་མཁྱེན་ཆེན་པོས། བསྲེ་འཕོའི་འགྲེལ་ཆེན་དུ་ཁྲིད་ཡིག་གཉིས་ཀ་མཐུན་པར་སྲོག་གཅོད་པའི་གཤེད་མས་བཙོན་བཞིན་དུ་འཁྲིད་པ་དང༌། ལྕགས་ཀྱི་ཁང་པ་མེ་རབ་ཏུ་འབར་བར་ཚུད་པ་དམྱལ་བ་ཞེས་གསུངས་པ་གོ་དགོས་སོ། །
མངལ་དང་སྒོང་སྐྱེས་མིག་སེར་ཕྲག་དོག་དང༌། །
དྲོད་གཤེར་ལས་སྐྱེས་དྲི་དང་རོ་ལ་ཆགས། །
བརྫུས་སྐྱེས་གནས་ལ་ཆགས་པ་སྐྱེས་པའི་ཚེ། །
ཆགས་སྡང་སྲེད་པ་མེད་པར་བྱིན་གྱིས་རློབས། །
མངལ་སྐྱེས་དངོས་དང་སྒོང་སྐྱེས་ཀྱང་ཐོག་མར་མངལ་ནས་འབྱུང་བའི་ཕྱིར། དེ་གཉིས་ནི་ཕ་མའི་འཁྲིག་སྦྱོར་མཐོང་ནས་ཕོར་སྐྱེ་ན་མ་དང་མོར་སྐྱེ་ན་ཕ་ལ་ཆགས་ཤིང་གཅིག་ཤོས་དེ་ལ་སྡང་བའི་མིག་སེར་ཕྲག་དོག་དང༌། སྐྱེ་གནས་གཞན་གསུམ་ལ་ཕ་མ་མེད་པས་དྲོད་གཤེར་སྐྱེས་ནི། དཔེར་ན་ཤའི་དྲི་ལ་བརྟེན་ནས་སྦྲང་ཐལ་ལས་ཤའི་འབུར་སྐྱེས་པ་ལྟ་བུ་སྐྱེ་གནས་དེ་དག་གི་དྲི་དང་རོ་ལ་ཆགས་པ་ཡིས་དང༌། རྫུས་སྐྱེས་ནི་གང་དུ་སྐྱེ་བའི་གནས་དེ་ཉིད་ལ་ཆགས་པས་རྐྱེན་བྱས་ཏེ་ཉིང་མཚམས་སྦྱོར་བར་གསུངས་པས། དེ་ལྟ་བུ་ལ་ཆགས་པའི་ཚེ་མངལ་གོང་གི་ཕ་མར་ཆགས་སྡང་དང་གཞན་གཉིས་ལ་དེ་དང་དེར་ཆགས་པའི་སྲེད་པ་མེད་པར་བྱིན་གྱིས་རློབས། ཞེས་པའོ། །
འོ་ན་ལྷ་སོགས་རྫུས་སྐྱེས་ལ་ཕ་མ་མེད་ན་རྒྱལ་ཆེན་རིགས་བཞི་པའི་ལྷའི་ནང་ཚན་རྣམ་ཐོས་སྲས་ལ་སྲས་མང་དུ་ཡོད་པར་བཤད་པ་ལྟ་བུ་གཞན་ཡང་བཤད་ཁུངས་དུ་མ་འདུག་པ་ཅི་ཞེ་ན། ལྷ་ཕོའམ་མོ་གང་གི་པང་དུ་རྫུས་ཏེ་སྐྱེས་པའི་སེམས་ཅན་དེ་ཕོ་ཡིན་ན་ལྷ་དེ་དང་དེའི་བུ་དང༌། མོ་ཡིན་ན་དེ་གཉིས་ཀྱི་བུ་མོར་མིང་འདོགས་ཏེ་མཛོད་རང་འགྲེལ་ལས། ལྷའམ་ལྷ་མོ་གང་གི་པང་དུ། ལྷ་གཞོན་ནུའམ། ལྷའི་བུ་མོར་སྐྱེ་བར་འགྱུར་བ་དེ་ནི། དེ་གཉིས་ཀྱི་བུ་ཡང་ཡིན་ལ། དེ་ནི་བུ་མོ་ཡང་ཡིན་ནོ་ཞེས་གསུངས། འོ་ན་རྫུས་སྐྱེས་རྣམས་གང་དུ་སྐྱེ་སའི་གནས་ལ་ཆགས་ནས་སྐྱེ་ན། གནས་ཐམས་ཅད་ཡིད་དུ་འོང་ཞིང་ཆགས་སུ་རུང་བའི་ངེས་པ་མེད་དེ། དཔེར་ན་དམྱལ་བ་རྫུས་སྐྱེས་ཡིན་པས་དམྱལ་བའི་གནས་ལ་ཇི་ལྟར་ཆགས་སུ་རུང་སྙམ་ན། ལས་ཀྱི་དབང་གིས་བློ་ཕྱིན་ཅི་ལོག་ཏུ་གྱུར་པས་ཡིན་ཏེ། དཔེར་ན་ཚ་དམྱལ་དུ་སྐྱེ་བའི་ཚེ་བར་སྲིད་པ་ཆར་རླུང་སོགས་ཀྱིས་དེད་པས་དེ་ཤིན་ཏུ་འཁྱགས་པའི་སྣང་བ་ཤར་ཏེ། ཚ་དམྱལ་གྱི་གནས་མེ་འབར་བ་མཐོང་བ་དྲོ་བ་དོན་དུ་གཉེར་ནས་དེར་ཕྱིན་པ་ན་བར་སྲིད་འགགས་ཏེ་ཚ་དམྱལ་དུ་སྐྱེའོ། །
དེ་བཞིན་དུ་གྲང་དམྱལ་གྱི་བར་སྲིད་ཀྱང་ཐོག་མར་ཚིག་པའི་སྣང་བ་ཤར་ནས་གྲང་དམྱལ་གྱི་གནས་ཁ་བའི་སྦུབས་དང་འཁྱགས་པའི་ཐང་སོགས་མཐོང་བས་བསིལ་བ་འདོད་དེ་རྒྱུགས་པས་དེར་སྐྱེ་སྟེ། མཛོད་རང་འགྲེལ་ལས། བརྫུས་ཏེ་སྐྱེ་བའི་སྐྱེ་གནས་སུ་སྐྱེ་བ་ནི་གནས་འདོད་པས་སོ། །ཇི་ལྟར་ན་དམྱལ་བ་དག་ཏུ་གནས་འདོད་ཅེས་ན་ཕྱིན་ཅི་ལོག་ཏུ་གྱུར་པའི་ཕྱིར་རོ། །དེ་ནི་བདག་ཉིད་རླུང་དང་ཆར་པ་ཤིན་ཏུ་གྲང་མོ་དག་གིས་བཏབ་ནས་ཉེན་པ་དང༌། དམྱལ་བ་དག་ན་མེ་འབར་བ་མཐོང་སྟེ། དེའི་ཕྱིར་དྲོ་བ་འདོད་དེ་རྒྱུག་གོ །ཡང་བདག་ཉིད་རླུང་ཚ་བའམ། ཉི་མ་དང་མེའི་གདུང་བ་དག་གིས་ཉེན་པ་དང༌། དམྱལ་བ་དག་ན་བསིལ་བ་མཐོང་ནས་བསིལ་བ་འདོད་པས་རྒྱུག་གོ །ཞེས་གསུངས་སོ། །
ཕ་མ་ལ་སོགས་སྐྱེ་གནས་མཐོང་བའི་ཚེ། །
ཆགས་སྡང་མེད་ཅིང་སྒྱུ་མར་ཤེས་པ་དང༌། །
གནས་ལུགས་རང་ངོ་ཤེས་པའི་དྲན་པ་ཡིས། །
ཞེན་མེད་མངལ་སྒོ་ཁེགས་པར་བྱིན་གྱིས་རློབས། །
ཞེས་ཏེ། མདོར་ན་ཕ་མའི་འདུ་འཕྲོད་སོགས་གོང་དུ་བཤད་པའི་སྐྱེ་གནས་དེ་དག་མཐོང་བའི་ཚེ། ཡུལ་ཡིད་དུ་འོང་བ་ལ་ཆགས་པ་དང༌། ཡིད་དུ་མི་འོང་བ་ལ་ཞེ་སྡང་བའི་བསམ་པ་མེད་ཅིང་དེ་ཐམས་ཅད་འཁྲུལ་ངོར་སྣང་ཙམ་ལས་ངོ་བོ་ངོས་གཟུང་མེད་པ་སྒྱུ་མ་ལྟ་བུར་ཤེས་པ་དང༌། སྣང་མཁན་གྱི་རང་སེམས་ཀྱི་ངོ་བོ་སྐྱེ་འགག་གནས་གསུམ་སོགས་ཅིར་ཡང་མ་གྲུབ་པའི་གནས་ལུགས་རང་ངོ་ཤེས་པའི་དྲན་པ་ཡིས་ཟིན་པས། མངལ་དུ་ཞུགས་བྱ་འཇུག་བྱེད་ཞུགས་ཡུལ་ཐམས་ཅད་ལ་དེར་འཛིན་གྱི་འཁྲུལ་པ་ཞིག་སྟེ་ཞེན་པ་མེད་པས་མ་དག་པའི་འཁོར་བའི་གནས་སུ་སྐྱེ་བ་ལེན་པའི་གནས་མངལ་གྱི་སྒོ་ཁེགས་པར་བྱིན་གྱིས་རློབས་ཞེས་ཏེ་གོང་མ་རྣམས་ཀྱི་འགག་བསྡུ་བའོ། །
དེ་ལྟར་མངལ་སྒོ་ཁེགས་ན་གོང་དུ་བར་དོ་གཉིས་པའི་སྐབས་སུ་བཤད་པ་ལྟར་རིལ་འཛིན་རྗེས་གཞིག་གི་སྒོ་ནས་འོད་གསལ་སྒྱུ་ལུས་སྤེལ་མར་བསྒོམས་པས་བར་དོའི་རྟེན་དེ་ཉིད་ལ་གྲོལ་བར་འགྱུར་བ་ཡིན་ནོ། །
གསུམ་པའམ་ཐ་མ་སྐྱེ་བ་འཛིན་པ་སྤྲུལ་སྐུའི་ལམ་ཁྱེར་བཤད་པ་ནི།
གལ་ཏེ་མ་ཁེགས་སྐྱེ་བ་ལེན་པ་ན། །
བདེ་བ་ཅན་དང་དགའ་ལྡན་མངོན་དགའ་འམ། །
འཁོར་ལོས་སྒྱུར་རྒྱལ་བྲམ་ཟེའི་རིགས་དག་ཏུ། །
བསམ་ཞིང་སྐྱེ་བ་ལེན་པར་བྱིན་གྱིས་རློབས། །
སྐྱེས་མ་ཐག་ཏུ་སྔོན་གྱི་གནས་དྲན་ཅིང༌། །
ཐེག་ཆེན་ཆོས་ལ་སྤྱོད་པའི་སྐལ་བར་ལྡན། །
བརྩེ་བས་གཞན་དོན་འབའ་ཞིག་སེམས་བསྐྱེད་ཅིང༌། །
བརྩོན་པས་བྱང་ཆུབ་མྱུར་དུ་འགྲུབ་པར་ཤོག །
ཅེས་པ་སྟེ། གལ་ཏེ་སྔོན་ལས་སྟུག་པོའི་དབང་དང་ཚེ་འདིར་སྦྱངས་ཡུན་དང་དགེ་སྦྱོར་གྱི་སྟོབས་ཆུང་བས་བར་དོ་དང་པོ་ལ་འོད་གསལ་ཆོས་སྐུར་ངོ་མ་འཕྲོད། དེ་ནས་བར་དོ་གཉིས་པ་ལ་འཁྲུལ་སྣང་རང་རྒྱུད་པར་ཤར་བས་སྒྱུ་ལུས་ལོངས་སྐུ་ལམ་དུ་ཁྱེར་མ་ནུས་ཤིང་བདུན་ཕྲག་བདུན་ཚུན་ལ་ཐ་མལ་གྱི་མངལ་སྒོ་མ་ཁེགས་པས་སྐྱེ་བ་ལེན་དགོས་པར་ཐུག་པ་ན། སྐྱེ་གནས་ངན་པ་དགག་ཅིང་བཟང་པོ་གདམ་པ་ཐ་མ་སྐྱེ་བ་སྤྲུལ་སྐུའི་ལམ་ཁྱེར་བྱ་དགོས་ཏེ། དེ་ཡང་བླ་མ་སྤྱི་གཙུག་གམ་སྙིང་གར་བསྒོམས་ཏེ་གསོལ་བ་གདབ། སྐྱེ་གནས་ངན་པ་ཁེགས་ཤིང་བཟང་པོ་ཐོབ་པར་སྨོན་ལམ་འདེབས་ཤིང་དམ་འཆའ་སྟེ། གོང་དུ་བཤད་པའི་ངན་འགྲོར་སྐྱེ་བའི་མཚན་མ་མཐོང་ཚེ་སྐྱེ་གནས་དེ་དག་ཏུ་མི་འགྲོ་བ་ཁང་བཟང་དང་སྐྱེད་མོས་ཚལ་ལ་སོགས་པ་བཟང་པོའི་གནས་སུ་འཇུག་སྟེ། རབ་ཀྱིས་མངོན་དགའི་འཕོ་བ་ཞེས་བྱ་བ་རིག་པ་ཡི་དམ་གྱི་སྐུའམ་ས་བོན་སོགས་སུ་བསྒྱུར་ཏེ་དག་པའི་ཞིང་རང་དབང་ཅན་ནུབ་ཕྱོགས་བདེ་བ་ཅན་དུ་མགོན་པོ་འོད་དཔག་ཏུ་མེད་པའི་དྲུང་ལྟ་བུ་དང༌། སྤྱི་ཁྱབ་ཏུ་མ་དག་པའི་ཞིང་སྟོང་གསུམ་མི་མཇེད་འཇིག་རྟེན་འདིའི་ཁོངས་སུ་གཏོགས་ཀྱང༌། ཐེག་པ་ཆེན་པོའི་ཆོས་ཀྱི་དགའ་བ་རྒྱ་ཆེན་པོ་དང་ལྡན་པས་དག་པའི་ཞིང་དང་ཁྱད་པར་མ་མཆིས་པས། འདོད་ལྷ་རིགས་དྲུག་གི་ནང་ཚན་དགའ་ལྡན་གྱི་གནས་སུ་རྒྱལ་ཚབ་བྱམས་པ་མགོན་པོ་ཆོས་ཀྱི་བདུད་རྩི་འགྱེད་པའི་དྲུང་ངམ། བཅོམ་ལྡན་འདས་མི་འཁྲུགས་པས་སྔོན་ཡོངས་སུ་སྦྱངས་པའི་ཞིང་བཀའ་བརྒྱུད་འདིའི་རྗེ་བཙུན་མི་ལ་བཞད་པ་རྡོ་རྗེ་བྱང་ཆུབ་སེམས་དཔའ་ཆེན་པོ་བ་གླང་སྤོས་ཀྱི་གླང་པོ་ཆེའི་བཀོད་པས་འགྲོ་དོན་མཛད་པའི་གནས་ཤར་ཕྱོགས་མངོན་པར་དགའ་བར་རྒྱལ་བ་མི་འཁྲུགས་པའི་སྤྱན་ལམ་སོགས་སུ་རིན་པོ་ཆེའི་པད་མ་ལ་བརྫུས་ཏེ་སྐྱེ་བའམ། དེ་ཙམ་བློས་མ་འཆུན་ན་འཛམ་བུའི་གླིང་ཉིད་ཀྱི་གནས་སུ་རིགས་བཞིའི་ནང་ནས་མཆོག་ཏུ་གྱུར་པ་གླིང་བཞི་ལ་དབང་བའི་འཁོར་ལོས་སྒྱུར་པའམ། སྟོབས་ཀྱི་འཁོར་ལོས་སྒྱུར་བའི་རྒྱལ་པོ་སོགས་རྒྱལ་རིགས་ཤིང་ས་ལ་ཆེན་པོ་ལྟ་བུ་དང༌། བྲམ་ཟེའི་རིགས་ཤིང་ས་ལ་ཆེན་པོ་ལྟ་བུ་སོགས་དང༌། ཡང་ན་རིགས་ཆེ་ཞིང་མཐོ་བ་མ་ཡིན་ཡང་སྔོན་འཕགས་པ་ཤཱ་རིའི་བུའི་སྨོན་ལམ་ལས།
ཧ་ཅང་ཕྱུག་པོའི་ཁྱིམ་དང་ནི། །
དབུལ་པོའི་ཁྱིམ་དུ་མི་སྐྱེ་བར། །
བར་མའི་ཁྱིམ་དུ་སྐྱེ་བ་དང༌། །
རྟག་ཏུ་རབ་བྱུང་མང་བར་ཤོག །
ཅེས་གསུངས་པ་ལྟར། དམ་པའི་ཆོས་སྒྲུབ་པའི་འགལ་རྐྱེན་ཉུང་ཞིང་མཐུན་རྐྱེན་བདེ་བླག་ཏུ་འབྱོར་བའི་གནས་དེར། དལ་འབྱོར་ཚང་ཞིང་ཁམས་དྲུག་ལྡན་པའི་རྡོ་རྗེའི་ལུས་སྐྱོན་མེད་པར་བསམ་བཞིན་ཤེས་བཞིན་དུ་སྐྱེ་བ་ལེན་ནུས་པར་བྱིན་གྱིས་རློབས་ཤིག་ཅེས་དང༌། དེར་སྐྱེ་ནས་ཀྱང་ལམ་གྱི་འཕྲོ་འཐུད་པའི་སླད་དུ་སྐྱེས་མ་ཐག་ཏུ་སྔོན་གྱི་གནས་གསལ་པོར་རྗེས་སུ་དྲན་ཞིང་དགེ་བའི་བཤེས་གཉེན་མཚན་ཉིད་དང་ལྡན་པས་རྗེས་སུ་གཟུང་སྟེ། སྤྱིར་སངས་རྒྱས་བསྟན་པ། སྒོས་ཐེག་པ་ཆེན་པོ། ཡང་སྒོས་གསང་ཆེན་རྡོ་རྗེ་ཐེག་པའི་ཆོས་ཚུལ་དྲི་མ་མེད་པ་བདེ་བླག་ཏུ་སྤྱོད་པའི་སྐལ་བ་དང་ལྡན་པར་གྱུར་ནས། བསམ་པ་ཁྱད་པར་ཅན་དུས་ཀུན་ཏུ་མཁའ་ཁྱབ་ཀྱི་སེམས་ཅན་རིས་སུ་མ་ཆད་པ་ལ་མ་བུ་གཅིག་པུ་ལ་བརྩེ་བ་ལྟ་བུའི་སྙིང་རྗེ་ཆེན་པོས། དེ་དག་གི་དོན་དུ་སངས་རྒྱས་ཀྱི་གོ་འཕང་མཆོག་དོན་དུ་གཉེར་བས་ཐ་ན་དབུགས་དབྱུང་རྔུབ་ཚུན་ཆད་ཀྱང་གཞན་དོན་འབའ་ཞིག་ཏུ་སྤྱོད་པར་སེམས་པའི་བྱང་ཆུབ་ཀྱི་སེམས་རིན་པོ་ཆེ་དང་སྐད་ཅིག་ཀྱང་མི་འབྲལ་བར་བྱེད་ཅིང༌། སྦྱོར་བ་ལག་ལེན་དུ་འགེལ་རྒྱུ་ཐུན་མོང་བ་ཕར་ཕྱིན་དྲུག་དང་བསྡུ་བའི་དངོས་པོ་བཞི་ལ་སྤྱོད་ཅིང༌། ཐུན་མོང་མ་ཡིན་པ་དམ་ཚིག་སྲོག་བཞིན་བསྲུངས་པ་གཞིར་བཞག་ནས་རིམ་གཉིས་ཀྱི་ལམ་རྒྱལ་བ་རྡོ་རྗེ་འཆང་གིས་ཇི་ལྟར་གསུངས་པ་བཞིན་དུ་མ་འཁྲུལ་བར་དང་པོར་གོ་ཆའི་བརྩོན་འགྲུས། བར་དུ་སྦྱོར་བའི་བརྩོན་འགྲུས། ཐ་མ་སླར་མི་ལྡོག་པའི་བརྩོན་པ་ཆེན་པོས་ཉམས་སུ་བླངས་པས། སྤང་བྱ་སྒྲིབ་གཉིས་ཀྱི་དྲི་མ་ཐམས་ཅད་ནི་སྤངས། རྟོགས་བྱ་ས་ལམ་གྱི་ཡོན་ཏན་ཐམས་ཅད་ཡོངས་སུ་རྫོགས་ཏེ་ཐ་མ་སྐྱེ་བ་བཅུ་དྲུག་ཚུན་ཆད་ཀྱི་ཡུན་ལ་བྱང་ཆུབ་ཆེན་པོ་སངས་རྒྱས་ཀྱི་གོ་འཕང་ཁ་སྦྱོར་ཡན་ལག་བདུན་ལྡན་རྡོ་རྗེ་འཆང་ཆེན་པོ་མྱུར་དུ་འགྲུབ་པར་ཤོག་ཅིག་ཅེས་སྨོན་པའོ། །
གསུམ་པ་སྨོན་ལམ་གང་བཏབ་འགྲུབ་ཕྱིར་བདེན་པའི་སྟོབས་བརྗོད་པས་མཇུག་བསྡུ་བ་ནི།
རྒྱལ་བ་སྲས་དང་བཅས་པའི་བྱིན་རླབས་དང༌། །
ཆོས་ཉིད་རང་བཞིན་རྣམ་པར་དག་པ་དང༌། །
བདག་ཀྱང་བསམ་པ་རྣམ་པར་དག་པའི་མཐུས། །
ཇི་ལྟར་སྨོན་པ་དེ་བཞིན་འགྲུབ་པར་ཤོག །
ཅེས་པ་སྟེ། སྤང་བྱ་བར་དུ་གཅོད་པའི་ཕྱོགས་ཐམས་ཅད་ལས་རྣམ་པར་རྒྱལ་བ་སངས་རྒྱས་བཅོམ་ལྡན་འདས་རྣམས་དང༌། དེའི་སྲས་རྒྱལ་བའི་མྱུ་གུ་བྱང་ཆུབ་སེམས་དཔའ་ཆེན་པོ་རྣམས་དང་བཅས་པའི་ཐུགས་རྗེའི་བྱིན་རླབས་དང༌། ཆོས་ཐམས་ཅད་ཀྱི་དེ་ཁོ་ན་ཉིད་དམ་གནས་ལུགས་རང་བཞིན་གྱི་དྲི་མ་ཐམས་ཅད་ལས་ཡེ་ནས་གྲོལ་བས་རྣམ་པར་དག་པ་དགེ་ཞིང་བཟང་བའི་བདེན་པའི་སྟོབས་དང༌། སྨོན་ལམ་འདེབས་པ་པོ་བདག་ཀྱང་ལྷག་པའི་བསམ་པ་རྣམ་པར་དག་པའི་མཐུའམ་ནུས་པ་ལ་བརྟེན་ནས་འདོད་བྱའི་དོན་ཐམས་ཅད་ཇི་ལྟར་བསམས་ཤིང་སྨོན་པ་དེ་ཁོ་ན་བཞིན་དུ་འགྲུབ་པར་ཤོག་ཅེས་པའོ། །
ད་ནི་ཞར་བྱུང་དུ་ཅུང་ཟད་དཔྱད་པར་འོས་པ་འདི་མཐོང་སྟེ། དུས་ཕྱིས་ཞྭ་སེར་ཅོད་པན་འཛིན་པའི་དགེ་བའི་བཤེས་གཉེན། འཁྲུངས་ཡུལ་མདོ་སྨད་ཨ་མདོའི་ཕྱོགས་སུ་སྐུ་བལྟམས་ཤིང༌། ཡུལ་དབུས་རིག་པའི་འབྱུང་གནས་དཔལ་ལྡན་འབྲས་སྤུངས་ཀྱི་ཆོས་གྲྭར་གསན་བསམ་མཛད་པས་བཀའ་པོ་ཏི་ཆེན་པོ་ལྔ་སོགས་རིགས་གཞུང་རྒྱ་མཚོ་ལྟ་བུའི་ཕ་རོལ་ཏུ་སོན་ཅིང༌། སྒྲ་སྙན་སྡེབ་སྦྱོར་སོགས་ཐུན་མོང་གི་རིག་གནས་ལའང་ཆེ་བྱང་བ། ཆུ་བཟང་དཔོན་སློབ་བློ་བཟང་རིན་ཆེན་ཞེས་མཚན་དོན་མཐུན་པའི་མཁས་པའི་དབང་པོ་དེས། པཎ་ཆེན་རིན་པོ་ཆེ་གོང་མ་བློ་བཟང་ཆོས་ཀྱི་རྒྱལ་མཚན་གྱི་གསུང་བར་དོ་འཕྲང་སྒྲོལ་གྱི་གསོལ་འདེབས་འཇིགས་སྒྲོལ་དཔའ་བོ་ཞེས་པའི་འགྲེལ་པ་མཛད་འདུག་པའི་གཤམ་ན། འདི་སྐད་ཅེས་འགོད་པར་མཛད་དེ། གོང་དུ་རགས་པ་ཉེར་ལྔ་དང་རང་བཞིན་བརྒྱད་ཅུ་ཐིམ་ཚུལ་བཤད་རྗེས། དེ་ལྟར་ན་རང་ཕྱོགས་ཀྱི་རྫོགས་རིམ་བྲིས་བཤུས་ལ་རང་གིས་བརྩམས་པའི་མིང་འདོད་པ་དག་གིས། རང་བཞིན་ཐམས་ཅད་སྣང་བ་དང་པོ་ལ་ཐིམ་པ་མི་ཤེས་པར། མཆེད་པའི་རང་བཞིན་བཞི་བཅུ། ཉེར་ཐོབ་ཀྱི་བདུན་སོགས་ཀྱི་མིང་ཙམ་ལ་འཁྲུལ་ནས། སྟོང་པ་དང་པོའི་རྗེས་སུ་མཆེད་པའི་རང་བཞིན་བཞི་བཅུ་འགག དེ་ནས་སྟོང་པ་གཉིས་པ་སོགས་འཆར། ཞེས་སོགས་དང༌། འབྲུག་པ་རྒྱལ་དབང་ཆོས་རྗེས། བར་དོ་ལམ་ཁྱེར་གྱི་གསོལ་འདེབས་ཞེས་མ་ཡིན་དགུ་ཡིན་དུ་རློམ་པ་དེར། སྣང་བའི་ནང་རྟགས་དུ་བ་ཕྱི་རྟགས་ནི། །ཞེས་སོགས་ཤོ་ལོ་ཀ་གཅིག་གོང་ལྟར་དྲངས་རྗེས། ཞེས་སྟོང་པ་བཞི་ལ་ཕྱི་རྟགས་ནང་རྟགས་གཉིས་བཞེད་པ་དང༌། འཆི་དུས་ཀྱི་སྣང་བ་དང་པོའི་རྗེས་སུ་ཀུན་རྟོག་ཞེ་བདུན་ཡོད་པར་བཞེད་པ་སོགས་ནི། རྣམ་རྟོག་ཆོས་སྐུའི་ཀློང་ནས་འགག་མེད་རིག་པའི་རྩལ་ཧ་ཅང་ཤར་དྲགས་པའི་སྐྱོན་ཏེ། རྗེ་ཡབ་སྲས་ཀྱི་བཞེད་པ་ཁྱེད་ཀྱི་ཁས་མི་ལེན་དུ་ཆུག་ཀྱང༌། འཕགས་པ་ཡབ་སྲས་ཀྱི་གཞུང་ལུགས་ནས་བཤད་པ་རྒྱུད་ཀྱི་དགོངས་པ་ཡིན་ཚུལ་སོགས། ཡབ་སྲས་ཀྱི་མན་ངག་རྒྱུད་དང་སྦྱར་ནས་བཤད་ན། རང་ཕྱོགས་ཀྱི་རྫོགས་རིམ་གྱི་ཡིག་ཆ་བྲིས་པ་དང༌། ཁྱོད་ཀྱི་འདོད་པ་རྣམས་རྟ་རྒྱུག་པའི་ཞར་ལ་མེ་ཏོག་གཅོད་པ་ལྟར་འགྲོ་བར་སྣང་མོད་ཀྱང༌། ཞེས་ཞལ་རྦད་ཀྱི་ཤོབ་རྟགས་དང༌། དེ་རྗེས་སུ། སྤྱིར་དུས་དེང་སང་ཀར་འབྲུག་ཕྱོགས་ལ་དགག་སྒྲུབ་བྱས་པ་རོ་ལ་མདུང་བསྣུན་པ་ལྟར་ཡིན་པ་ཙམ་དུ་མ་ཟད། ལྟ་གྲུབ་ལ་རིགས་སུའི་ཕྱོགས་ལ་ཡང༌། རྣམ་དབྱེ་ཤེས་པའི་མཁས་པ་རྣམས་ཟད་ཅིང༌། རེ་གཉིས་བྱུང་སྲིད་ནའང་མི་དང་མི་མ་ཡིན་ཐམས་ཅད་ཀྱིས་མི་བཟོད་པར་བྱེད་པའི་ཆེས་འཇིགས་སུ་རུང་བའི་དུས་སུ་འདུག་པས་མ་བྲིས་སོ། །ཞེས་ཀར་འབྲུག་ལ་རྔན་འཕྱར་དང་བྱིངས་སུ་དྲང་གཏམ་འདྲ་མོའི་བསྒྱུར་སྦྱང་གི་ཚོགས་གཏམ་བཅས། སྡེབ་གཅིག་ཏུ་བྱོན་པ་ལ་དོན་དང་མཐུན་པའི་ལན་འབུལ་ཁོ་བོས་ཅི་ལ་ནུས་ཀྱང་ཉམས་འཆར་ཀུ་རེ་ཞུ་ན། འདིར་འགོད་པར་མཛད་པའི་ཕྱོགས་སྔའི་གྲས་སུ་དགེ་ལུགས་པ་ཞིག་ཡོད་འདུག་པ་བདག་གིས་སུ་ཡིན་རྩད་མ་ཆོད་རུང༌། དེ་པ་ཚོ་རང་གིས་མགོ་བཀྲུས་གདོང་དག་ཞུ་བ་གཞིར་བཅས། ངེད་རང་འབྲུག་པ་ཚོ་རང་གི་མགོ་ཐོག་གི་ཁ་བ་སྤྲུགས་ཆོག་པ་ཞུ་རྒྱུར། འདིར་ཕྱི་རྟགས་ནང་རྟགས་གཉིས་བཤད་འདུག་པ་ལ་དཔགས་ནས་ཉིད་ཀྱི་ཐུགས་དགོངས་ལ་རགས་པའི་འབྱུང་བ་ཐིམ་རིམ་གྱི་ཚེ་སྨིག་རྒྱུ་སོགས་ཀྱི་རྟགས་འཆར་བར་སྤྱོད་བསྡུས་སོགས་ལས་གསུངས་པ་དེ་སྟོང་བཞིའི་སྔོན་དུ་མི་འཆར་བར་སྟོང་པ་བཞིའམ་སྣང་བ་བཞི་སོ་སོའི་དུས་སུ་དུ་བ་སྨིག་རྒྱུ་སོགས་ཀྱི་རྟགས་དེ་རྣམས་འཆར་བར་འདོད་པ་འདུག་དགོངས་པར་སྣང་མོད། དེ་ནི་སྐྱེ་བོ་ཅོལ་ཆུང་འགའ་རེ་རྔ་སྒྲ་ཞིག་ཐོས་མ་ཐག་བྲོ་པའི་རྔའོ་སྙམ་བྲོ་འཁྲབ་པར་བྱེད་པ་དང་ཚུལ་མཚུངས་པར། འབྲུག་སྐོར་གྱི་ཁྲིད་ཡིག་སོགས་ཡིག་ཆ་གཞན་གཟིགས་ལོང་མེད་པར་གསོལ་འདེབས་འདིའི་དངོས་བསྟན་ཙམ་ཉིད་རང་གིས་མཁྱེན་པའི་ལུགས་དང་མ་མཐུན་པས་ཧ་ལས་པར་ཟད་དེ། ལུང་འདིའི་བསྲེ་འཕོའི་འགྲེལ་ཆེན་དང་ཁྲིད་སོགས་མཐུན་པར་རགས་པའི་འབྱུང་བའི་ཐིམ་རིམ་སྐབས་སྨིག་རྒྱུ་སོགས་ཀྱི་རྟགས་འཆར་བ་དེ་དག་དངོས་སུ་མཐོང་སྣང་ལ་སྨིག་རྒྱུ་སོགས་དེ་དང་དེར་འཆར་བ་ཡང་སྤྱོད་བསྡུས་སོགས་ཀྱི་ལུང་དོན་དང་མཐུན་པར་བཞེད་ལ། སྟོང་པ་བཞིའི་སྐབས་སུ་དུ་སོགས་ཀྱི་མིང་ཅན་དེ་འཆར་བར་རྒྱ་གཞུང་གི་དངོས་བསྟན་ལ་མི་གསལ་ཡང་གྲུབ་ཐོབ་གོང་མ་རྣམས་ཀྱི་ཞལ་རྒྱུན་ལས་འབྱུང་ཞིང༌། དེ་ཡང་ཕྱིའི་མཐོང་ཚུལ་ལ་རྟགས་སྣང་དེ་ལྟར་འབྱུང་བར་མི་བཞེད། ནང་གི་རྟགས་ཅན་གྱི་ཤེས་པ་བརྟན་གཡོའི་ཚད་ལ་བཞེད་པས་འདིར་ཕྱི་མའི་དབང་དུ་མཛད་པ་ཡིན་ལ།
རང་བཞིན་བརྒྱད་ཅུ་ལ་ཡང་རགས་པ་དང་ཕྲ་བ་དང་ས་བོན་གྱི་ཚུལ་གསུམ་ལས། ཤིན་ཏུ་རགས་པ་རྣམས་སྣང་བཞིའི་སྔོན་དུ་ཐིམ་པར་མི་བཞེད་པ་ཡང་མ་ཡིན་ལ། འདིར་བཞེད་པ་ནི་ཕྲ་བ་རྣམས་སྣང་བ་སོ་སོ་དང་ལྷན་ཅིག་ཏུ་གནས་པས་སྣང་གསུམ་ཐིམ་ཚེ་དེ་ཡང་རེ་ཞིག་ཐིམ་པར་འགྱུར་བ་ལ་དགོངས་ཤིང༌། ས་བོན་ནི་མཐོང་ལམ་གྱི་སྐབས་སུ་འགག་པར་འགྱུར་གྱི་དེའི་སྔོན་དུ་མི་ལྡོག་ཅེས་མཁས་གྲུབ་གོང་མ་རྣམས་གསུངས་པ་ལྟར་ལགས། དེས་ན་དེ་རིགས་ཀྱི་བཤད་པ་འདུས་པ་འཕགས་ལུགས་པ་སྔ་མ་རྣམས་ལ་ཡང་མང་དུ་ཡོད་སྣང་བས་འབྲུག་པ་རང་ལ་སྣག་ཚའི་སྒེར་མཉེད་མཛད་མི་དགོས་འདྲ་སྟེ། ཉིད་རང་གིས་གསུང་དུ་རོ་ལ་མདུང་བསྣུན་པའི་དཔེ་འདྲེན་པར་མཛད་པ་ལྟར་དིང་སང་ཀར་འབྲུག་ཕྱོགས་ལ་སྟོབས་འབྱོར་མངའ་ཐང་གཏམ་ཁ་དྲག་མེད་གཤིས་བརྙས་པར་ཟད་ཀྱི། མཁས་པ་རང་འཚོལ་དགོས་བྱུང་ན་གང་ནས་འབྱོན་མི་ཤེས་ཏེ། ལེགས་བཤད་ལས།
ད་ཊི་བྷ་ལ་བརྙས་པ་ཡིས། །
ནམ་མཁའ་ལྡིང་གིས་རྒྱ་མཚོ་བཅོམ། །
ཞེས་པ་ལྟར་མི་འབྱུང་བའི་ངེས་པས་ཐུགས་ཟོན་མཛད་པ་དང༌། ལར་ནས་རྗེ་རིན་པོ་ཆེ་ཡབ་སྲས་སོགས་གོང་མ་རྣམས་ཀྱི་ཡིག་ཆར་རྫོགས་རིམ་གྱི་སྐབས་བར་དོའི་གདམས་ངག་གསུངས་པ་མང་དུ་ཡོད་ཀྱང༌། བར་དོ་འཕྲང་སྒྲོལ་ཞེས་པའི་ཐ་སྙད་དགེ་ལུགས་ཀྱི་ཡིག་ཆ་རྙིང་པ་གང་དུའང་མེད་ན། དེའི་གསོལ་འདེབས་ལོགས་སུ་མཛད་པ་སོགས་ལྟ་ཅི་སྨོས། དེས་ན་འདི་པཎ་ཆེན་རིན་པོ་ཆེ་གོང་མ་དེ་ཉིད་དྭགས་བརྒྱུད་ཕྱོགས་ལ་ཤིན་ཏུ་ཐུགས་དགྱེས་ཤིང་ཡུལ་དུས་གདུལ་བྱའི་བསམ་ངོ་དང་བསྟུན་ནས་བཀའ་བརྒྱུད་པའི་ལུགས་ལ་དཔེ་མཛད་དེ་དེ་ལྟར་གསུངས་པ་ལགས་ན། ཉིད་ཀྱང་དེའི་རྗེས་འབྲང་དུ་ཞལ་གྱིས་བཞེས་ཤིང་གསོལ་འདེབས་འདིའི་འགྲེལ་པ་མཛད་པ་པོ་ཡིན་བཞིན་དུ་ཀར་འབྲུག་ལ་སྡང་ཤུགས་ཀྱི་གསུངས་འདི་ལྟ་བུ་ཕེབས་པ་ནི། ཕས་བདག་རྐྱེན་མཛད་པ་ལ་བུས་དགོངས་ཕོག་གཏོང་བ་སྙིགས་དུས་ཀྱི་མི་ཆེན་མཛད་སྲོལ་ལམ། བཞུགས་ས་དཔྲལ་བར་བཞུགས་ནས་མིག་ལ་ཐལ་བ་འདེབས་པའི་ཚུལ་བཞིན་དུ་མི་འགྱུར་ལགས་གྲང་ཞེས་ཀྱལ་ཀ་བཞུའོ། །
དེ་ལྟར་ན་དཔལ་རྒྱལ་བའི་དབང་པོས་མཛད་པའི་བར་དོའི་གསོལ་འདེབས་སུ་གྲགས་པའི་དགོངས་པ་རང་བློས་གང་དཔོགས་མདོ་ཙམ་བཀྲལ་ཟིན་ལ། སྔར་བཤད་པ་ལྟར་འདི་ནི་དགོས་གལ་ཆེ་ངེས་པའི་བར་དོའི་གདམས་པ་མཐའ་དག་སྡོམ་དུ་མཛད་པ་ཡིན་པས། མན་ངག་གཞན་རྒྱ་ཆེ་བ་གཟིགས་ལོང་མ་བྱུང་ཡང་འགྲེལ་པ་འདི་རང་ལ་རྡུལ་སྤྲུགས་དང་མུར་ཉེད་དུམ་ཙམ་མཛད་དེ་དོན་དྲན་བཞིན་པར་ཉིན་རེ་དགེ་སྦྱོར་གྱི་མཇུག་དུ་འདོན་པ་དང༌། རྟེན་ཁྱད་པར་ཅན་གྱི་དྲུང་སོགས་གནས་དུས་བཟང་པོར་སྨོན་ལམ་གྱི་མཚམས་སྦྱོར་མཛད་ན་ཤིན་ཏུ་གཅེས་པར་གོ་བས་དེ་ལྟ་བུ་ཁོ་བོ་ལ་ཚད་མར་འཛིན་པ་མཐའ་དག་ལ་སྙིང་ནས་གསོལ་བ་འདེབས་པ་ལགས་སོ། །
ལས་ཉོན་བཟོ་བོས་བསྐྲུན་པའི་ཕུང་པོའི་གྲུ། །
འཆི་བདག་ཆུ་སྲིན་དང་འཕྲད་ཞིག་པའི་ཚེ། །
བཟོད་དཀའ་སྡུག་བསྔལ་རྒྱ་མཚོར་བྱིང་བ་ལས། །
སྒྲོལ་བྱེད་གྲོགས་ཀྱི་དམ་པ་འདི་ལགས་སོ། །
འདིར་འབད་དགེ་བ་རབ་དཀར་ཀུན་ད་ལྟར། །
དྲི་བྲལ་གང་ཞིག་བསགས་དེས་འགྲོ་བ་ཀུན། །
སྐྱེ་འཆི་བར་དོའི་འཕྲང་ལས་ཉེར་ཐར་ནས། །
བླ་མེད་སྐུ་གསུམ་ཞིང་དུ་བགྲོད་གྱུར་ཅིག །
ཅེས་བྱ་བ་འདི་ནི་རང་ཉིད་ན་ཚོད་གཞོན་ནུ་བློ་གྲོས་མ་སྨིན་པའི་སྐབས་ནས་འདི་ལ་འགྲེལ་པ་ཞིག་བྱུང་ན་སྙམ་དུང་དུང་ཡོད་རུང་ཅི་ལ་ལུས་ཤིང༌། ཉེ་ཆར་རང་ལོ་ཞེ་བརྒྱད་པའི་ཐོག་ཏུ་ལྷོ་མོན་ནགས་མའི་ལྗོངས་ཀྱི་རྒྱལ་ཁབ་ཆེན་པོའི་ཞབས་རིམ་པ་སྨན་པའི་རྒྱལ་པོ་རྟ་ཚེ་བས་གསུང་ནན་ཆེན་པོས་བསྐུལ་ངོར་འབྲུག་པའི་རིང་ལུགས་འཛིན་པའི་ཐ་ཤལ་བ་དཱ་རི་དྲ་ཀུན་དགའ་མི་འགྱུར་རྡོ་རྗེས། ཀུན་མཁྱེན་ཆེན་པོ་པད་དཀར་ཞབས་ཀྱི་གསུང་བསྲེ་འཕོ་འགྲེལ་ཆེན་དང་ཁྲིད་ཡིག་གཉིས་གཞིར་བཞག རྒྱལ་བ་ཡང་དགོན་པ་ཆེན་པོའི་རི་ཆོས་ཀྱི་བར་དོ་འཕྲང་སྒྲོལ་དང་རྩ་བའི་བླ་མ་མཆོག་གི་གསུང་གིས་ཅི་རིགས་སུུ་བརྒྱན་ཏེ་གོ་བདེར་བཀོད་པའོ།། །།
༄༅། །བར་དོ་སྤྱིའི་དོན་ཐམས་ཅད་རྣམ་པར་གསལ་བར་བྱེད་པ་དྲན་པའི་མེ་ལོང༌།
༄༅། །ན་མོ་གུ་རུ་བྷྱཿ གདོད་ནས་རབ་དག་དག་པ་གཉིས་ལྡན་སྲིད་དང་ཞི་བའི་སྤྲོས་པ་ཀུན་བྲལ་ཆོས་ཀྱི་སྐུ། །རང་མདངས་མ་འགགས་འགག་མེད་འཆར་ཚུལ་ཞི་དང་ཁྲོ་གར་ཡེ་ཤེས་ལྔ་ལྡན་ལོངས་སྤྱོད་རྫོགས། །སྣ་ཚོགས་འགྲོ་འདུལ་འདུལ་ཞིང་གང་འཚམས་སྤྲུལ་བསྒྱུར་བགྲང་ཡས་འདོད་འབྱུང་མཛོད་མངའ་སྤྲུལ་པའི་སྐུ། །དབྱེར་མེད་བླ་མ་མ་ལུས་རྒྱལ་བའི་དཀྱིལ་འཁོར་ཀུན་གྱི་ཁྱབ་བདག་རང་རིག་གཉིས་མེད་མཆོད། །
འཁོར་འདས་སྣང་སྲིད་གདོད་ནས་ཡོངས་དག་པའི། །
གཤིས་ངོར་སྐྱེ་འཆི་བདེ་སྡུག་མིང་དབེན་ཀྱང༌། །
མ་རྟོགས་བློ་ལ་འཁྲུལ་སྣང་མཐའ་མེད་ཀྱི། །
སྦུབས་ཆུད་སྡུག་བསྔལ་མང་མྱོང་སྙིང་རྗེའི་གནས། །
དེ་དག་ཐབས་མང་དུ་མས་བསྒྲལ་སླད་ཆོས། །
ཟབ་ཅིང་རྒྱ་ཆེར་མངའ་ལས་སྙིང་པོའི་བཅུད། །
མཆོག་གྱུར་བར་དོའི་གདམས་པ་བསམ་ཡས་ཀྱང༌། །
སྒྲུབ་བརྒྱུད་གོང་མ་རྣམས་ཀྱིས་གསལ་མཛད་མོད། །
དེ་དག་ལས་ལྷག་རྨོངས་པ་བདག་འདྲ་ཡིས། །
བརྗོད་དུ་ཅི་མཆིས་བརྗོད་ཀྱང་དགོས་པ་གང༌། །
འོན་ཀྱང་བློ་དང་ལྡན་པ་ཁྱེད་ཉིད་ཀྱིས། །
དྲིས་ཕྱིར་གོང་མ་རྣམས་གསུང་བསྐྱར་བཞིན་བརྗོད། །
༈ དེ་ཡང་སྤྱིར་སེམས་ཅན་ཐམས་ཅད་ཐོག་མའི་འཁྲུལ་གཞི་ལས་བརྩམས་ཏེ། མཐར་ཐུག་བྱང་ཆུབ་མངོན་དུ་མ་གྱུར་གྱི་བར་ཐམས་ཅད་ནམ་ཡང་བར་མ་དོའི་གནས་སྐབས་ཁོ་ནའི་ཕྱིར། གཞི་ལམ་གྱི་ཆོས་ཐམས་ཅད་བར་དོའི་ཐ་སྙད་གདགས་སུ་རུང་བ་ཁོ་ན་ཡིན་ནའང༌། ཐ་མལ་པ་དག་བར་སྲིད་ཀྱི་གནས་སྐབས་གཅིག་པུ་ཁོ་ན་ལ་བར་དོ་ཞེས་སྡུག་སྡུག་པ་གཅིག་ཏུ་འཛིན་ལ། གསང་སྔགས་རྙིང་མའི་བར་དོ་ཐོས་གྲོལ་གྱི་གདམས་པ་སོགས་སུ་བར་དོའི་རྣམ་གྲངས་དྲུག་ཏུ་འདྲེན་པའི་སྐབས་ཀྱི་ནང་ཚན་ལས། ཏིང་ངེ་འཛིན་བསམ་གཏན་གྱི་བར་དོ་ཞེས་པ་འདི་ལ། ཕྱིས་བྱོན་གྱི་མཁས་པ་ལ་ལའི་ཐུགས་སུ་མ་ཤོང་བར་དགག་པ་སྣ་ཚོགས་མཛད་པ་སྣང་མོད་ཀྱང༌། འཁོར་འདས་ཀྱི་ཆོས་ཐམས་ཅད་བར་དོའི་རང་བཞིན་ཡིན་ན། བསམ་གཏན་ཡང་བར་དོ་རུ་ཅིའི་ཕྱིར་མི་རུང་བར་བྱེད། འདིར་མ་ཟད་རྗེ་མི་ལས་མཁའ་འགྲོ་བཀྲ་ཤིས་ཚེ་རིང་མ་ལ་གནང་བའི་བར་དོ་འཕྲང་སྒྲོལ་དུའང་སྤྱིར་བར་དོ་དྲུག་ཏུ་འདྲེན་ཚུལ་དང༌། སྒོས་སུ་བསམ་གཏན་ཏིང་འཛིན་གྱི་བར་དོའི་རྣམ་གཞག་མཛད་ལུགས་ཀྱང་ཐོས་སྒྲོལ་དང་ཐ་མི་དད་པ་དེ་བཞིན་ཡིན་ཚེ། གསར་རྙིང་དགོངས་བཞེད་མཐུན་ལ། སྤྱིར་བར་དོའི་རྣམ་གྲངས་འདྲེན་ཚུལ་ལ་གཞུང་མཐའ་དག་སོ་སོར་མི་གཅིག་པ་དུ་མ་འབྱུང་སྟེ། རང་བཞིན་སྐྱེ་གནས། འཆི་ཁ་སྡུག་བསྔལ། ཆོས་ཉིད་སྲིད་པ་སྟེ་བར་དོ་གསུམ་དུ་མཛད་པ་དང༌། ཡང་ཟུང་འཇུག་སྐུ་བཞི་རང་རིག་ཡེ་ཤེས། དུས་མཚམས་རང་བཞིན། འཆུགས་མེད་རྟེན་འབྲེལ་གྱི་བར་དོ་དང་བཞིར་མཛད་པ་དང༌། གཞན་ཡང་སྐྱེ་གནས། རྨི་ལམ། བསམ་གཏན། འཆི་ཁ། ཆོས་ཉིད། སྲིད་པའི་བར་དོ་དང་དྲུག་ཏུ་མཛད་པ་དང་བཅས་པ་སོགས་ལུགས་མང་མོད་ཀྱི། རེ་ཞིག་སྐབས་འདིར་ནི། ཉིད་ཀྱིས་དྲིས་པའི་མཐུས་གསར་རྙིང་ཐུན་མོང་ལྟར་གྱི་འགག་དོན་བསྡུས་ཏེ་རྟོགས་བདེ་བའི་སླད་དུ། རང་བཞིན་སྐྱེ་གནས་ཀྱི་བར་དོ་དང༌། འཆི་ཁ་སྡུག་བསྔལ་གྱི་བར་དོ་དང༌། ཆོས་ཉིད་འོད་གསལ་གྱི་བར་དོ་དང༌། སྲིད་པ་ལས་ཀྱི་བར་དོ་སྟེ། དེ་ལྟར་རྣམ་པ་བཞིར་བསྡུས་ནས་བསྟན་པར་བྱ་ཞིང༌། དེ་དག་རེ་རེ་ལའང་ངོ་བོ་ངོས་བཟུང་བ། འཆར་ཚུལ་རྒྱས་པར་བཤད་པ། གདམས་ངག་ལམ་དུ་བྱ་བ་དང་གསུམ་གྱིས་འཆད་དེ།
༈ དང་པོ་ལ་སྐྱེ་གནས་ཀྱི་བར་དོ་ཞེས་གང་ལ་ཟེར་ཅེ་ན། མའི་མངལ་ནས་བྱུང་བ་ནས་མཐར་འཆི་རྐྱེན་གྱིས་མ་ཟིན་པའི་བར་འདི་ལ་ཟེར།
འཆར་ཚུལ་ལམ་སྣང་གང་ལྟ་བུ་ཞེ་ན། གང་ཟག་མཆོག་དམན་གྱི་ཁྱད་པར་ཐ་དད་པའི་དབང་གིས་སོ་སོར་སྣང་བ་སྟེ། དེ་ཡང་མཆོག་རབ་ཀྱི་སྐལ་ལྡན་དག་ལ་ནི། སྣང་གྲགས་ལྷ་སྔགས་སུ་ཤེས་པས་སྣོད་བཅུད་དཀྱིལ་འཁོར་དུ་ལྷུན་གྱིས་གྲུབ་ཅིང༌། རྟོག་ཚོགས་ཆོས་ཉིད་ཀྱི་རོལ་པར་ཤར་བས་ཐམས་ཅད་སྐུ་གསུམ་གྱི་རང་བཞིན་ཉིད་དུ་ཡེ་ནས་ཀྱང་ཡིན་ལ། ད་ལྟ་ཡང་སྣང༌། མཐར་ཡང་དེའི་ངང་དུ་གྲོལ་ཕྱིར་སྣང་སྲིད་དག་པ་རབ་འབྱམས་སམ། ཅིར་སྣང་ཡེ་ཤེས་ཀྱི་འཁོར་ལོ་ཞེས་བྱ་སྟེ། ཚུལ་འདི་ལ་ནི་དཔལ་མཁའ་སྤྱོད་ཞབས་སོགས་ཀྱིས་ཟུང་འཇུག་སྐུ་བཞིའི་བར་དོ་དང་རང་རིག་ཡེ་ཤེས་ཀྱི་བར་དོ་སོགས་སུ་མིང་གདགས་པར་མཛད་ཅིང༌། སྔར་བཤད་པའི་ཏིང་འཛིན་བསམ་གཏན་གྱི་བར་དོ་ཡང་འདིའི་ཁོངས་སུ་འདུ་བས་ལོགས་སུ་བརྗོད་མ་དགོས་ལ། དེ་ལྟར་མ་རྟོགས་མ་རིག་པའི་ཐ་མལ་པའི་གང་ཟག་རྣམས་ནི་སྐྱེས་ནས་འཆི་ནད་མ་ཐེབས་པའི་བར་དེ་སྲིད་ཀུན་ཏུ་བག་ཆགས་ངན་གོམས་འཁྲུལ་སྣང་གི་འཐུས་ཀྱི་རྗེས་སུ་འབྲང་སྟེ། མི་བདེན་པ་ལ་བདེན་པར་འཛིན། མི་རྟག་པ་ལ་རྟག་ཏུ་རེ། སྡུག་བསྔལ་བ་བདེ་བར་འཁྲུལ་ཞིང་ཞེན་པས། དགྲ་འདུལ་གཉེན་སྐྱོང༌། ང་ཁྱོད་ཆགས་སྡང༌། མ་ཟིན་མ་ཆོག བསགས་སྲུང་འཚོ་སྐྱོང༌། འཇིག་རྟེན་ཆོས་བརྒྱད། དོན་མེད་འཁྲུལ་ཞེན་གྱི་བྱ་བ་ཁོ་ནས་མི་ཚེ་སྟོང་ཟད་དུ་ཕྱལ་གྱིས་གཏོང་བ་འདི་ལྟ་བུར་སྐྱེ་འགྲོ་ཕལ་མོ་ཆེའི་སྣང་ཚུལ་གྱི་ཆོས་ཉིད་ཡིན་ཚེ། སྐྱེ་གནས་བར་དོའི་རང་བཞིན་ནི་འདི་ལས་མ་འདས་ཤིང༌། དེ་སྐབས་ཀྱི་མཚན་མོ་སོགས་ཀྱང་མན་ངག་གི་གནད་ཀྱིས་མ་ཟིན་པའི་གཏི་མུག་རོ་ཉལ་བས་བསམ་མེད་དུད་འགྲོ་ལྟ་བུར་གྱུར་པ་དང༌། དེ་ལའང་ཉིང་འཁྲུལ་རྨི་ལམ་གྱི་སྣང་བ་སྣ་ཚོགས་པས་བསྐྱེད་ཅིང་གཟིངས་ཕྱིར། བག་ཆགས་རྨི་ལམ་གྱི་བར་དོ་ཡང་སྐྱེ་གནས་བར་དོའི་ཁོངས་འདིར་འདུ་བ་ཉིད་དོ། །ཇི་སྐད་དུ། འཕགས་པ་དཀོན་མཆོག་འབྱུང་གི་མདོ་ལས།
ལོག་པར་རྟོག་ལ་ཆགས་པའི་དབང་གིས་ནི། །
འདིར་ནི་འགྲོ་བ་འདི་ཀུན་རབ་ཏུ་འཁྱམས། །
སྐྱེས་བུ་གང་ཞིག་ཞི་བའི་ཆོས་རིག་པ། །
དེས་ནི་རང་བྱུང་དེ་བཞིན་གཤེགས་པ་མཐོང༌། །
ཆོས་མཆོག་ཞི་བ་རྣམས་ཀྱང་རབ་ཏུ་ཤེས། །
ཞེས་གསུངས་པ་ལྟར་རྟོགས་མ་རྟོགས་ཀྱི་ཁྱད་པར་ཤིན་ཏུ་ཆེའོ། །
སྐྱེ་གནས་བར་དོ་འདི་ལམ་དུ་ཁྱེར་ཐབས་གདམས་ངག་གི་རིམ་པ་ནི། རྙིང་ལུགས་ཀྱི་མན་ངག་དག་ལས་ཐོས་བསམ་གྱིས་སྒྲོ་འདོགས་གཅོད་པ་ཐི་བྱ་ཚང་འཇུག་ལྟ་བུའི་གདམས་པ་ལ་འབད་ཅེས་གསུངས་ཤིང༌། དེ་ཇི་ལྟར་བྱ་ན། དང་པོར་བླ་མ་མཚན་ཉིད་དང་ལྡན་པ་བཙལ། སྙིང་ནས་སྒོ་གསུམ་ཟོལ་མེད་ཀྱིས་མཉེས་པའི་ཐབས་དུ་མས་བསྟེན། བསྟན་པའི་གཞི་མའམ་ལམ་གྱི་སྲོག་ཤིང་སྡོམ་པ་གསུམ་ལེགས་པར་མནོས་ལ། ཉམས་ཆག་ཉེས་ལྟུང་གི་དྲི་མ་ཕྲ་མོས་ཀྱང་མ་གོས་པར་བསྲུང༌། མདོ་རྒྱུད་ཐེག་པའི་རིམ་པ་མཐའ་དག་ལ་ཐོས་བསམ་ཕྱོགས་མེད་དུ་བྱས་ནས། གྲུབ་མཐའི་ཞེན་ཕྱོགས་སྤངས། ཧ་ཅང་ཐོས་པ་ལ་ཞེན་ཅིང་འབྱམས་ན་ཐ་སྙད་ཚིག་མཐར་འཁོར་ནས་དོན་གྱི་སྙིང་པོ་མི་ལོན་པས། གང་ཐོས་རང་གི་རྒྱུད་ལ་བཀལ། ཐོས་བསམ་ཐམས་ཅད་ཀྱི་རྩ་བ་བླ་མའི་མན་ངག་ཁོ་ནར་འདུས་ཕྱིར་གདམས་ངག་མཐིལ་ཕྱིན་པར་ཞུན་ཐར་བཅད། མི་ཚེ་སྟོང་ཟད་དུ་འགྲོ་བའི་རྒྱུ་ནི་འཇིག་རྟེན་གྱི་བྱ་བ་མ་ཐོང་བ་ཉིད་ལས་འབྱུང་བས། ཚེ་འདིའི་ཞེན་འཁྲིས་རྦད་ཀྱིས་བཅད་ལ་དབེན་པའི་རི་ཁྲོད་འགྲིམ། དབེན་པར་བསྡད་ཀྱང་སྒོ་གསུམ་དགེ་བ་ལ་མ་བརྩོན་ན་བྱ་དང་རི་དྭགས་གཅན་གཟན་གྱི་ཚོགས་དང་འདྲ་བས་ཐ་མལ་སྙོམ་ལས་ཆོས་མིན་གྱི་དབང་དུ་སྐད་ཅིག་ཀྱང་མ་བཏང་བར་འགྱོད་མེད་གདེང་ཐོབ་བྱ། སྟོང་ཉིད་ཀྱི་དོན་རྟོགས་ཀྱང་བསླུ་མེད་རྒྱུ་འབྲས་རྟེན་འབྲེལ་ལ་ཡིད་ཆེས་ངེས་ཤེས་བརྟན་པོས་དགེ་སྡིག་ཁྱད་གསོད་དུ་མ་སོང་བར་རྒྱལ་བའི་བཀའ་དང་མཐུན་པའི་ལྟ་སྤྱོད་ཟུང་འབྲེལ་ལ་བསླབ།
༈ ཁྱད་པར་བར་དོ་འོག་མ་ཐམས་ཅད་ཀྱི་གནད་འགག་འདིར་རག་ལས་ཕྱིར། སྐྱེ་གནས་བར་དོ་ལོང་ཁྱབ་ཡོད་པའི་དུས་འདིར་ཉམས་ལེན་གོམས་ཤུགས་དང་ལྡན་པར་མ་གྱུར་ན་ལོང་མེད་འཆི་རྐྱེན་གྱི་འགག་ལ་ཐུག་ཚེ་འགྱོད་ཀྱང་འཕྱིས་ཚར་ཏེ། ཨོ་རྒྱན་རིན་པོ་ཆེས།
ལོང་ཡོད་པོ་ཚོ་འཆི་ཁར་སྤྲད་སྤྲད་བྱེད། །
ཨ་རེ་འགྱོད་དེ་བག་ཙམ་འཕྱིས་པ་འདྲ། །
ཞེས་གསུངས་པ་ལྟར་འབྱུང་བས། དེས་ན་བར་དོ་ད་ལྟ་ནས་སྦྱང་བ་གལ་ཆེ་བ་ཉིད་ཀྱི་ཕྱིར། གང་ཟག་སོ་སོའི་སྐལ་པ་དང་མོས་པར་མཐུན་པའི་ཆོས་སྒོ་གང་དང་གང་ལ་ཞུགས་པ་དེ་དང་དེའི་གདམས་པ་ཉམས་སུ་བླངས་ནས་རྒྱུད་སྨིན་གྲོལ་དུ་བྱ་དགོས་ཚེ། ཐོག་མར་སྨིན་བྱེད་དབང་གི་རིམ་པ་རྒྱས་བསྡུས་ཅི་རིགས་ཐོབ་ངེས་སུ་བྱ།
དབང་དེ་ཡང་དེང་སང་སྙིགས་དུས་ཀྱི་སློབ་དཔོན་སོ་སོའི་དབང་ཆོག་བསྐུར་ཐོབ་ཀྱི་ཚུལ་ཕལ་ཆེར་ནི་རྒྱུད་སྡེ་དང་རིག་འཛིན་གོང་མ་རྣམས་ཀྱི་བཀའ་སྲོལ་དང་མཐུན་པ་ནི་ཆེས་དཀོན་པར་གྱུར་ཏེ། བླ་མས་ཀྱང་ཟང་ཟིང་བསྡུ་ཐབས་སམ་ཁེ་གྲགས་སོགས་ཀྱི་སླད་དུ་དབང་བསྐུར་བྱེད་པ་མང་ཞིང༌། སློབ་མ་ཞུ་བ་པོ་རྣམས་ཀྱིས་ཀྱང་འཕྲལ་རྐྱེན་ནད་གདོན་སོགས་ལ་ཕན་དུ་རེ་བའམ། མི་ཆོས་དང་ཟླ་གྲོགས་ཀྱི་ཞོར་དང༌། ལྟད་མོའམ་ཅི་བྱེད་ལྟ་བ་ལྟ་བུའི་བསམ་པའི་སྒོ་ནས་ཞུ་ཚུལ་བྱེད་པ་ལས། ཡང་དག་གི་དད་པའི་དངོས་པོ་དང་མི་ལྡན་ཞིང༌། དབང་དོན་ངོ་འཕྲོད་པའི་ཕྱོགས་ཙམ་ཡང་མི་སྲིད་པ་ལྟ་བུར་སྣང་ཚེ་མདོར་ན་དཔོན་སློབ་གཉིས་ཀས་དབང་གི་ཟོལ་དང་བྱིས་རྩེད་ལད་མོ་བྱེད་པ་འདྲ་བ་འདི་ལྟ་བུས་ནི་གང་ཟག་གི་རྒྱུད་སྨིན་ནུས་པའི་ཐབས་མི་འདུག་པས་མངོན་སུམ་དུ་གསལ་མོད། སྣོད་བཅུད་ཚུལ་ལྡན་འཛོམ་པ་ཞིག་ལ་ནི་ཀུན་རྫོབ་ཀྱི་དབང་རྫས་རྣམས་མགོ་བོར་བཞག་ཀྱང་རུང་མ་བཞག་ཀྱང་རུང་སྟེ། དབང་དོན་གྱི་ཡེ་ཤེས་རྒྱུད་ལ་སྐྱེས་ན་ཡང་དག་པའི་དབང་ཐོབ་པའི་མཆོག་ཏུ་གྱུར་པ་སྟེ། ཏཻ་ལོ་པས་ནཱ་རོ་ལ་མཆིལ་ལྷམ་འཕངས་པས་བརྒྱལ་བ་ལས་བསངས་ཚེ་དབང་དོན་མཐར་ཐུག་རྟོགས་པའི་ཚུལ་དང༌། པཎ་ཆེན་ཤྲཱི་སིང་ཧས། མཁས་པ་བཻ་རོ་ལ་ཤིང་ཏོག་ཀུ་ཤུ་གཅིག་སྦྱིན་པའི་བརྡ་ཐབས་ཀྱིས་རྫོགས་ཆེན་རིག་པའི་རྩལ་དབང་ཡོངས་རྫོགས་ཐོབ་པ་དང༌། གཞན་ཡང་སྐྱོ་སྟོན་བསོད་ནམས་བླ་མས་མ་ཅིག་ལབ་སྒྲོན་ལ་དབང་བསྐུར་དུས་ཀྱི་ལོ་རྒྱུས་སོགས་གྲུབ་ཐོབ་རྣམས་ཀྱི་རྣམ་ཐར་དཔག་ཏུ་མེད་པ་མཆིས་ཚེ། དོན་དུ་ནི་དབང་ཞུས་མ་ཞུས་གཅིག་པུ་ལ་ཚད་མི་བཟུང་བར་སྨིན་ནུས་མ་ནུས་ལ་གཙོ་བོར་བྱ།
༈ དེ་ནས་གྲོལ་བྱེད་ཀྱི་གདམས་པ་དངོས་ལའང་ཞུས་ལོ་དང་ཐོབ་ལོའི་རྣམ་གྲངས་ཙམ་གྱིས་ནི་རང་རྒྱུད་གྲོལ་བ་ལྟ་ཞོག ཉོན་མོངས་ཅུང་ཟད་ཁ་བྲི་བའམ་བདག་འཛིན་དང་ཞེན་ཆགས་ཅུང་ཞིག་ཆུང་དུ་འགྲོ་བ་ཙམ་ཡང་ཤིན་ཏུ་དཀའ་བར་མངོན་སུམ་གྱིས་གྲུབ་ཕྱིར། དེས་ན་ཆོས་གང་ལ་ཉམས་ལེན་བྱེད་པ་དེ་ཉིད་ཀྱི་ལམ་རྟགས་རྣམས་ཚུལ་བཞིན་ཤར་ཐུབ་པའམ། ཐ་ན་ཡང་ཚིག་དོན་ལ་ངེས་པ་རྙེད་པའི་ཐབས་ལ་ནན་ཏན་དུ་བྱ་བ་ནི་སྤྱིར་གཅེས་པ་དང༌། ཁྱད་པར་དུ་ནི། གདམས་པའི་བྱེ་བྲག་མཐའ་ཡས་མོད་ཀྱང་མདོར་བསྡུ་ན་སྒྲུབ་པ་པོ་རང་ཉིད་ཟབ་ལམ་ཆོས་དྲུག་གམ། ལམ་འབྲས་བུ་ལྟ་བུ་ཞིག་ཡིན་པའི་དབང་དུ་བགྱི་ན། གཏུམ་མོ་ལམ་གྱི་གཞུང་ཤིང་ལ་ཉམས་ལེན་བརྩོན་འགྲུས་དྲག་པོས་འབད་ནས། གནས་པ་རྩ་དང་གཡོ་བ་རླུང༌། བཀོད་པ་བྱང་ཆུབ་སེམས་ཀྱི་རྩལ་སྦྱོང་ལ་བརྟན་པས་ཟག་མེད་ལྷན་སྐྱེས་ཡེ་ཤེས་བདེ་སྟོང་ཟུང་འཇུག་མཆོག་གི་ལམ་ལ་གནད་དུ་བསྣུན་ཏེ། ཀུན་རྫོབ་འབྱུང་འདུས་ཀྱི་ཕུང་པོ་དྭངས་མ་འཇའ་ལུས་ཀྱི་རང་བཞིན་དུ་སྨིན་ཅིང༌། དོན་དམ་ཤེས་རིག་གི་ངོ་བོ་ཆོས་སྐུ་སྐྱེ་མེད་ཀྱི་དབྱིངས་སུ་རོ་གཅིག་པའི་སྐུ་གཉིས་ཟུང་འཇུག་གི་གོ་འཕང་ཚེ་འདི་ཁོ་ནར་འགྲུབ་པའི་ཐབས་ལ་རབ་ཏུ་བརྩོན་པས་མཐར་ཕྱིན་པར་བྱ་བ་དང༌། གང་ཟག་དེ་རྫོགས་ཆེན་པ་ལྟ་བུ་ཡིན་ན། སྤྱིར་རྫོགས་ཆེན་ལ་ཕྱི་སེམས་སྡེ། ནང་ཀློང་སྡེ། གསང་བ་མན་ངག ཡང་གསང་བླ་ན་མེད་པ་དང༌། ཨ་ཏི་སྤྱི་ཏི་ཡང་ཏི་སོགས་རྣམ་གྲངས་བསམ་གྱིས་མི་ཁྱབ་ཀྱང༌། བསྡུ་ན་ཁྲེགས་ཆོད་རིག་སྟོང་གི་ཉམས་ལེན་དང༌། ཐོད་རྒལ་སྣང་སྟོང་གི་ཉམས་ལེན་གཉིས་སུ་གནད་ཐམས་ཅད་འདུས་པས་དེ་ཉིད་བཀའ་གཏེར་གང་དང་གང་གི་ལུགས་ལ་ཞུགས་ཀྱང༌། དང་པོར་བླ་མ་མཆོག་ལ་མཐར་ཕྱིན་པ་ཞུས་ཏེ། མི་མེད་ཀྱི་ལུང་སྟོང་དུ་ལུས་ངག་ཡིད་གསུམ་གྱི་བྱ་བ་དགུ་ཕྲུགས་སུ་བཏང་ཞིང༌། འཁོར་འདས་རུ་ཤན་ཕྱེས་ཏེ་ཉིན་མཚན་ཁ་སྦྱོར་དུ་བྱ་བྱེད་གཞན་དང་སྐད་ཅིག་ཀྱང་མ་འདྲེས་པར་ཉམས་སུ་བླངས་ན། ལུས་ཐོག་འདིར་ཀུན་བཟང་ཆོས་སྐུའི་གོ་འཕང་མངོན་དུ་འགྱུར་ཞིང༌། འདི་ལ་གང་ཟག་དབང་པོ་རབ་འབྲིང་གསུམ་ཚན་དགུར་ཕྱེས་པའི་རབ་ཀྱི་རབ་སྦྲུལ་མདུད་ནམ་མཁར་གྲོལ་བའི་དཔེ་ལྟར་གདམས་པ་ཐོབ་པ་དང་གྲོལ་བ་དུས་མཉམ་རིག་འཛིན་ཆེན་པོ་དགའ་རབ་རྡོ་རྗེ་ལྟ་བུ། རབ་ཀྱི་འབྲིང་མཚོ་ལ་ཁ་བ་བབས་པ་ལྟར་གང་ཤར་ཆོས་ཉིད་དུ་ཐིམ་ནས་གྲོལ་བ་འཇམ་དཔལ་བཤེས་གཉེན། ཤྲཱི་སིངྷ༌། བི་མ་ལ། པད་འབྱུང་ལ་སོགས་འཇའ་ལུས་རྡོ་རྗེའི་སྐུ་བརྙེས་པ་རྣམས་དང༌། རབ་ཀྱི་མཐའ་མ་འཁྱག་རུམ་ཆུར་ཞུ་བ་བཞིན་གདམས་པ་ཉམས་ལེན་ཡུན་དུ་འབད་པས་འཁྲུལ་པའི་བག་ཆགས་དང་གདོས་བཅས་ཀྱི་ཕུང་པོ་འོད་ལུས་སུ་རིམ་གྱིས་གྲོལ་བ་མྱང་བན་ཏིང་འཛིན་བཟང་པོ། ལྕེ་བཙུན་སེངྒེ་དབང་ཕྱུག སློབ་དཔོན་ཉང་སྟོན་སྐུ་མཆེད་ལ་སོགས་ལུས་མ་སྤངས་པར་མཁའ་སྤྱོད་འགྲུབ་པ་རྣམས་ལྟ་བུ་སྟེ། མདོར་ན་ཕྱག་རྫོགས་ལམ་སྦྱོར་ཞི་གཅོད་ལ་སོགས་གདམས་པ་ཟབ་མོས་ཚེ་འདི་ཉིད་ལ་གྲུབ་པ་མཐར་ཕྱིན་པ་རྣམས་ལ་ནི། བར་དོ་འོག་མ་རྣམས་མཐོང་མི་དགོས་པར་ལུས་ཐོག་འདིར་གྲོལ་བ་ནི་སྐྱེ་གནས་བར་དོའི་ཉམས་ལེན་མཐར་ཕྱིན་པའི་ཚད་ཡིན་ཀྱང༌། དེང་སང་ནི་བཀའ་གསར་རྙིང་སུ་ལ་བལྟས་རུང་དེ་ལྟ་བུ་ཤིན་ཏུ་དཀོན་པར་མཆིའོ། །
འོན་ཀྱང་རྣམ་གཡེང་སྙོམ་ལས་ཀྱི་དབང་དུ་མ་སོང་བར་ཉམས་ལེན་གྱི་དངོས་གཞི་ཕྱག་རྫོགས་གང་ཡིན་ལ་གཅིག་སྒྲིལ་དུ་བྱ་བ་དང༌། མཚན་མོའི་ཉམས་ལེན་དུ་རྨི་ལམ་དང་འོད་གསལ། ཐུན་མཚམས་ཐམས་ཅད་དུ་སྒྱུ་ལུས་དང་བར་དོ། ཐུན་གྱི་མགོ་མཇུག་རྣམས་སུ་བླ་མ་ཡི་དམ་གྱི་བསྐྱེད་བཟླས་གསོལ་འདེབས་བསྔོ་སྨོན་སོགས་ཏེ། མདོར་ན་སྤྱིར་གྱི་སྒོ་གསུམ་ཐ་མལ་འཁྲུལ་འབྱམས་སུ་མ་ཤོར་བ་དང༌། སྒོས་སུ་བར་དོ་འོག་མ་རྣམས་ཀྱི་ཉམས་ལེན་ཐམས་ཅད་ལ་ད་ལྟ་ནས་གོམས་འདྲིས་ཡིད་འཇགས་ནན་ཏན་དུ་བྱ་དགོས་པ་ནི་བཀའ་གསར་རྙིང་ཐམས་ཅད་ཀྱི་དགོངས་བཞེད་གཅིག་ཏུ་མཐུན་པའི་གནད་འགག་གལ་པོ་ཆེ་ལགས་སོ། །འདིར་སྨྲས་པ།
ཡིད་བཞིན་ནོར་འདྲའི་དལ་འབྱོར་ལེགས་ཐོབ་ཅིང༌། །
དགེ་བའི་བཤེས་དང་ཟབ་ཆོས་རྙེད་གྱུར་ཀྱང༌། །
འཁོར་བ་ཉམས་དགའི་ལྟད་མོ་ལ་ཡེངས་ཏེ། །
གཏན་གྱི་འདུན་མ་འགྲུབ་པ་ཉིན་སྐར་ཙམ། །
ཐོ་ཡོར་ལུས་དང་སེམས་ཀྱི་བྱིའུ་ཆུང་གཉིས། །
ཡུད་ཙམ་ཚོགས་འདིར་བྱང་ཆུབ་མི་བསྒྲུབ་ན། །
ཐོས་ཐོས་ཤེས་ཤེས་རྣམ་གྲངས་བརྒྱ་ཡོད་ཀྱང༌། །
འཁོར་བའི་མཚོ་ཆེན་སྒྲོལ་ལ་མི་ཕན་ནོ། །
ཕུན་ཚོགས་རང་དབང་ཡོད་དུས་ལེ་ལོར་བསྡད། །
བཟློག་མེད་འཆི་བདག་བྱུང་ཚེ་འགྱོད་པས་གཟིར། །
རང་ཕུང་རང་སྒྲུབ་སྨྱོན་པ་དུག་འཐུང་འདྲ། །
ཚུལ་འདི་སྐྱེ་གནས་བར་དོའི་སྣང་ཚུལ་ལགས། །
ཞེས་བར་སྐབས་ཀྱི་ཚིགས་སུ་བཅད་པའོ། །
༈ སྤྱི་དོན་གཉིས་པ། འཆི་ཁ་སྡུག་བསྔལ་གྱི་བར་དོའི་རང་བཞིན་བཤད་པ་ལའང་གསུམ་གྱི་དང་པོ་ངོ་བོ་ངོས་བཟུང་བ་ནི། འཆི་རྐྱེན་གང་ཡིན་པ་དེའི་ནད་ཀྱིས་ཟིན་པ་ནས་བར་དོ་དང་པོ་ཆོས་ཉིད་དོན་གྱི་འོད་གསལ་མ་ཤར་ཚུན་ཆད་ཀྱི་སྐབས་རྣམས་ཡིན་ལ། འདི་སྐབས་སུ་ཆོས་སྤྱི་ལས་འོད་གསལ་ཤར་བ་དེ་ཡང་བར་དོ་འདི་ཉིད་ཀྱི་ཁོངས་སུ་ཚུར་བསྡུས་ནས་སྟོན་མོད་ཀྱང༌། ད་རེས་འདིར་ནི་རྫོགས་ཆེན་རྣམས་ནས་གསུངས་པ་ལྟར། ཆོས་ཉིད་འོད་གསལ་གྱི་བར་དོ་ནི་འོག་ཏུ་འཆད་ཕྱིར། འདིར་འཆི་ཁ་བར་དོ་ཁོ་ན་བསྟན་པར་བྱའོ། །
༈ གཞན་ཡང་གོང་དུ་བརྗོད་པ་ལྟར། གང་ཟག་མཆོག་རབ་ཀྱི་རིགས་ཅན་ལུས་ཐོག་འདིར་གྲོལ་བ་དག་ལ་ནི་བར་དོ་འོག་མ་འདི་རྣམས་མི་འབྱུང་སྟེ། དེ་ཡང་རྫོགས་ཆེན་རྣམས་ནས་འདི་ལྟར་གསུངས་ཏེ། རྣལ་འབྱོར་པ་རབ་རྣམས་ལ་འཆི་ལུགས་བཞི་ཡོད། བུམ་ཆག་ནམ་མཁའ་ཕྱི་ནང་འདྲེས་པ་བཞིན་ལུས་སེམས་ཆོས་སྐུ་སྟོང་ཉིད་དུ་ཐིམ་པ་དང༌། དེ་བཞིན་དུ་བུད་ཤིང་ཟད་པས་མེ་དཔུང་དུལ་བ་ལྟར་དང༌། ནམ་མཁའ་འོད་ཕུང་གིས་གང་བ་རིག་འཛིན་འཆི་བ་ལྟ་བུ་དང༌། ཤི་ཡང་ཕུང་པོ་འདོར་རྒྱུ་མེད་པ་མཁའ་འགྲོ་མ་འཆི་བ་ལྟ་བུ་རྣམས་ནི་རབ་ཀྱི་འཆི་ལུགས་སོ། །ཞེས་པ་འདི་དག་ལ་ནི་ཐིམ་རིམ་གྱི་སྤྲོས་པ་དང་བྲལ་ལ།
ཡང་རྣལ་འབྱོར་པ་འབྲིང་ལ་འཆི་ལུགས་གསུམ་སྟེ། འཆི་བའི་དུས་དང་འཆི་མི་འཆིའི་རྩིས་གདབ་མེད་པ་བུ་ཆུང་འཆི་བ་ལྟ་བུ་དང༌། ཡུལ་རྐྱེན་ལ་ཉམ་ང་མེད་པ་ཕྱོགས་མེད་སྤྲང་པོ་འཆི་བ་ལྟ་བུ་དང༌། ཡུལ་རྐྱེན་གྱི་འཁྲི་བ་བཅད་དེ་གངས་ཁྲོད་ལུང་སྟོང་སོགས་སུ་འཆི་བ་སེངྒེ་ལྟ་བུ་རྣམས་ནི་འབྲིང་གི་འཆི་ལུགས་སོ། །ཞེས་པ་འདི་དག་ལ་ཡང་གསོལ་འདེབས་སོགས་ལ་མི་ལྟོས་པར་རྟོགས་པའི་གདེངས་དང་ལྡན་པའི་འཆི་ལུགས་ཡིན་ལ། རྣལ་འབྱོར་པ་ཐ་མ་དང་གང་ཟག་ཕལ་པ་སྤྱིའི་འཆི་ལུགས་ཀྱི་འཆར་ཚུལ་རྒྱས་པར་བཤད་པ་ལ་གཉིས་ཏེ། ཕྱི་འབྱུང་བའི་ཁམས་དབང་སྐྱེ་མཆེད་ཐིམ་ཚུལ་དང༌། ནང་རྣམ་རྟོག་ཕྲ་རགས་ཀྱི་ཐིམ་ཚུལ་གཉིས་སོ། །
༈ དེ་ལ་དང་པོ་ནི། སྤྱིར་སྐྱེ་འགྲོ་ཐམས་ཅད་དང་པོར་ལུས་ཆགས་པ་ཡང་འབྱུང་བ་ལྔ་ལ་བརྟེན་ནས་ཆགས། བར་དུ་ཡང་དེ་དག་ལ་བརྟེན་ནས་གནས། མཐར་འཇིག་པ་ཡང་དཻ་དག་ཐིམ་སྡུད་ཀྱིས་འཇིག་པར་འགྱུར་བ་ཡིན་ཏེ། དེ་ཡང་འཆི་དུས་ལས་རླུང་གྱེན་ལ་ལོག་ནས་རླུང་ཐམས་ཅད་དེས་དབང་བྱས་ཤིང་འཁོར་ལོ་ལྔའི་རྩ་མདུད་ཞིག་པ་དང་རླུང་ལྔ་མལ་འཆུགས་པས་ཕྱི་ནང་གསང་གསུམ་གྱི་འབྱུང་བ་སོ་སོར་ཐིམ་པ་ཡིན་ཏེ། འདི་དག་གི་ཐིམ་ཚུལ་རྒྱས་པར་རྫོགས་ཆེན་རིག་པ་རང་ཤར་གྱི་རྒྱུད་ལས་འབྱུང་ཡང་འདིར་ཡིག་ཚོགས་ལ་འཛེམ་ནས་མ་བཤད་ལ། གསར་རྙིང་སྤྱི་མཐུན་ལྟར་གྱི་འགག་བསྡུས་ཏེ་བརྗོད་ན།
དེ་ཡང་དང་པོར་མཉམ་གནས་ཀྱི་རླུང་མལ་འཆུགས་པའི་དབང་གིས་ཁ་ཟས་མི་འཇུ་ཞིང་དྲོད་མཐའ་ནས་སྡུད། སྲོག་འཛིན་འཆུགས་པས་ཤེས་པ་མི་གསལ་ཞིང་འཚུབས་པ་དང༌། ཐུར་སེལ་འཆུགས་པས་བཤང་གཅི་མི་ཐུབ་པ་དང༌། གྱེན་རྒྱུ་འཆུགས་པས་ཟས་སྐོམ་ནང་དུ་མིད་མི་ཤེས་ཤིང་དབུགས་སྣ་ཐུང༌། ཁྱབ་བྱེད་འཆུགས་པས་ཡན་ལག་ལས་སུ་མི་རུང་ཞིང་རྩ་རྣམས་སྡུད་པར་འགྱུར་བ་དང༌། རྩ་འཁོར་རྣམས་འཇིག་པའི་ཐོག་མར་ལྟེ་བའི་རྩ་འཁོར་འཇིག་པར་བཤད་ཅིང༌། དེ་ནས་རིམ་པ་ལྟར་འདེགས་བྱེད་ཀྱི་རླུང་འབྲོས་པས་ས་ཁམས་ཆུ་ལ་ཐིམ་པའི་ཕྱིའི་རྟགས་སུ། ལུས་ཀྱི་སྟོབས་ཤོར་ཏེ་མཇིང་པས་མགོ་མི་ཐེག རྐང་པས་ལུས་མི་ཐེག ལག་པས་ཟས་སྣོད་མི་ཐེག བྱད་ལ་ཧམ་པ་དང༌། སོ་ལ་དྲེག་ནག་ཆགས་ཤིང་ཁ་ཆུ་སྣ་ཆུ་མི་ཐུབ་པར་འགྱུར་བ་དང༌། ཕྱི་རྟགས་དེ་རྣམས་བྱུང་ཚེ་ནང་གི་རྟགས་སུ་ཤེས་པ་རབ་ཏུ་བྱིང་ཞིང་འཐིབ་པའི་དབང་གིས་ཤིན་ཏུ་བྲུབ་པའི་སྣང་བ་ཤར་ནས་ལག་པ་ཕྱིར་འདོན་ཞིང་གོས་བསེལ་བ་དང༌། ང་སློང་དང་ཟེར་ཞིང་མིག་མཐོངས་ཁར་ལྟ་བར་བྱེད་པ་དང༌། འདི་དུས་གསང་བའི་རྟགས་སུ་འོད་གསལ་སྨིག་རྒྱུ་ལྟ་བུ་རབ་རིབ་ཏུ་འཆར་བའི་དུས་ཡིན།
དེ་ནས་སྙིང་གའི་རྩ་འཁོར་འཇིག་ཅིང་བཀྲག་མདངས་བསྐྱེད་པའི་རླུང་འབྲོས་པས་ཆུ་ཁམས་མེ་ལ་ཐིམ་རྟགས་སུ། ཁ་ལྕེ་སྐམ་ཞིང་སྣ་ཞོམ་ལྕེ་རྩེ་རང་གིས་མི་མཐོང་ཞིང་འཁྱོག ནང་རྟགས་སུ་ཤེས་པ་བུན་ཅིང་འཚུབས་ནས་ཚིག་པ་ཟ་བ་དང༌། གསང་རྟགས་སུ་དུ་བ་ལྟ་བུ་ལང་ལོང་གི་སྣང་བ་འབྱུང༌།
དེ་ནས་མགྲིན་པའི་རྩ་འཁོར་འཇིག་ཅིང་དྭངས་སྙིགས་འབྱེད་པའི་རླུང་འབྲོས་པས་མེ་ཁམས་རླུང་ལ་ཐིམ་པའི་རྟགས་སུ། ཁ་སྣའི་དབུགས་གྲང་སིལ་གྱིས་འགྲོ་ཞིང་ལུས་ནང་གི་དྲོད་ཕྱིར་འཆོར་བས་རླངས་པ་ཐོལ་གྱིས་བྱུང་སྟེ་དྲོད་མཐའ་ནས་ཆད། ནང་རྟགས་ཤེས་པ་རེས་གསལ་རེས་མི་གསལ་བས་ངོ་ཤེས་ལ་མི་ཤེས་ཙམ་དང༌། ཕྱི་རོལ་གྱི་སྣང་བ་འདི་གསལ་པོར་མི་མཐོང༌། གསང་རྟགས་སྲིན་བུ་མེ་ཁྱེར་ལྟར་དམར་ཁྱེམ་ཁྱེམ་པ་འཆར།
དེ་ནས་གསང་གནས་ཀྱི་རྩ་འཁོར་འཇིག་ཅིང་བསྐལ་པ་ལས་ཀྱི་རླུང་འབྲོས་ཏེ་རླུང་ཁམས་རྣམ་ཤེས་ལ་ཐིམ་པས། ཕྱི་རྟགས་སུ་དབུགས་བརྩེགས་མར་འབྱུང་ཞིང་ཕྱིར་རྒྱུ་བ་རིང་ལ་ནང་དུ་སྡུད་དཀའ་བ་དང༌། སྒྲ་ངར་ངར་པོ་འབྱིན་ཞིང་མིག་གྱེན་ལ་ལོག ནང་རྟགས་སུ་ཤེས་པ་འཁྲུལ་ནས་མཐོང་སྣང་སྣ་ཚོགས་འཆར་ཏེ། སྡིག་ཅན་རྣམས་ལ་གཤིན་རྗེའི་སྣང་བ་མཐོང་བས་སྐྲག་སྟེ། ལུས་སྦྲད་སྦྲད་དང་རྣམ་འགྱུར་སྣ་ཚོགས་བྱེད་ཅིང་འཇིགས་པའི་སྒྲ་སྐད་འདོན། ལས་བཟང་པོ་རྣམས་ལ་ནི་དཔའ་བོ་མཁའ་འགྲོའི་བསུ་མ་དང་དགེ་བའི་སྣང་བ་འཆར་བར་བཤད། གསང་རྟགས་སུ་སྒྲོན་མེ་འབར་བ་ལྟ་བུའི་སྣང་བ་འཆར་ཏེ། དེ་ལྟར་འབྱུང་བ་ལྔ་དང་རླུང་ཆེན་ལྔ་ཐིམ་པས་དེའི་ཚེ་ཡན་ལག་གི་རླུང་ལྔ་རང་གཞར་ལ་མལ་འཆུགས་པས་དབང་པོ་སྐྱེ་མཆེད་རྣམས་ཀྱང་རིམ་གྱིས་ཐིམ་པ་སྟེ། མིག རྣ་བ། སྣ། ལྕེ། ལུས་ཀྱི་དབང་པོ་རྣམས་ནུས་པ་ཉམས་ཤིང་ཐིམ་པའི་གནད་ཀྱིས་གཟུགས་སྒྲ་དྲི་རོ་རེག་བྱ་རྣམས་མི་ཚོར་བ་དག་ཀྱང་ལོག་པར་ཚོར་ཞིང་བཟང་ངན་གྱི་དབྱེ་བ་སྤུ་རིས་མི་ཕྱེད་པར་འགྱུར། དེ་ནས་རྣམ་ཤེས་ནམ་མཁའ་ལ་ཐིམ་པ་ཞེས་བྱ་སྟེ་ཕྱི་དབུགས་འཆད་པར་འགྱུར་ལ། འདི་དུས་ལུས་ཀྱི་མདོག་སྣུམ་ཞིང་འཇམ་པ་སྙིང་ཁ་ཡན་ཆད་དུ་དྲོད་ཅུང་ཟད་ཡོད་ལ། བར་དོ་འཕྲང་སྒྲོལ་སོགས་ལས་ནི་འདི་ཡན་ལ་ཐུན་མོང་གི་འཆི་རྟགས་ཞེས་བྱ་བ་ཡིན་པས། ནད་གདོན་གྱི་བྱེད་པས་འགའ་ཞིག་མཚམས་འདི་ནས་ཚུར་ལྡོག་པ་ཡང་འབྱུང་བར་གསུངས་སོ། །
དེ་ནས་ཁྱད་པར་གྱི་འཆི་རྟགས་ཅིས་ཀྱང་ལྡོག་མི་སྲིད་པའི་སྣང་རྟོག་ཕྲ་རགས་ཀྱི་ཐིམ་རིམ་རྣམས་ཡིན་ཏེ། དེ་ཡང་དུས་འཁོར་རྩ་རྒྱུད་ལས།
ལུས་ཅན་རྣམས་ནི་འཆི་བ་ན། །
ཟླ་བ་བདུད་རྩི་ཐུར་དུ་འགྲོ། །
སྟེང་དུ་ཉི་རྡུལ་སྒྲ་གཅན་དང༌། །
རྣམ་ཤེས་སྲིད་པའི་མཚན་ཉིད་དོ། །
ཞེས་པ་ལྟར། སྣང་མཆེད་ཐོབ་གསུམ་ཐིམ་ཞིང་དུག་གསུམ་ལས་གྱུར་པའི་རྟོག་པའི་རང་བཞིན་བརྒྱད་ཅུ་འགགས་པས། དཀར་ལམ་སོགས་ཤར་བ་སྟེ། འདི་སྐབས་སུ་དཀར་ལམ་དམར་ལམ་གཉིས་པོ་སྔོན་ལ་འཆར་ཚུལ་ངེས་མེད་དུ་བཤད་ཀྱང༌། འདིར་དུས་འཁོར་ལྟར་འཆད་པར་བྱ་སྟེ། དེ་ཡང་ལུས་ཅན་རྣམས་ཀྱི་དབུ་མའི་ཡར་སྣེ་སྟེ། སྤྱི་བོར་ཕ་ལས་ཐོབ་པའི་ཁམས་ཀུན་རྫོབ་རྒྱུའི་ཐིག་ལེ་དཀར་པོ་ཧཾ་ཡིག་གི་ཚུལ་དུ་གནས་པ་དེ། སྟེང་རླུང་འཆུགས་པའི་གནད་ཀྱིས་དབུ་མའི་ལམ་ནས་ཐུར་དུ་བྱུང་ཚེ་རང་སྣང་དུ་ཟླ་བ་ཤར་བ་ལྟ་བུ་དཀར་ལམ་གྱི་སྣང་བ་དང་དུས་མཚུངས་པར་ཞེ་སྡང་ལས་གྱུར་པའི་རྟོག་ཚོགས་ཀྱི་བྱེ་བྲག་སུམ་ཅུ་རྩ་གསུམ་ཡང་འགག་པར་འགྱུར་བ་སྟེ། དེ་རྣམས་གང་ཞེ་ན།
1ཆགས་བྲལ་2བར་མ་3ཆེན་པོ་དང༌། །
ཡིད་ཀྱིས་4འགྲོ་དང་5འོང་བ་དང༌། །
མྱ་ངན་6ཆུང་7འབྲིང་8ཆེན་པོ་དང༌། །
9ཞི་དང་10རྣམ་པར་རྟོག་པ་དང༌། །
11འཇིགས་དང་12བར་འཇིགས་13ཤིན་ཏུ་འཇིགས། །
14སྲེད་དང་15བར་སྲེད་16ཤིན་ཏུ་སྲེད། །
17ཉེར་ལེན་18མི་དགེ་19བཀྲེས་དང་20སྐོམ། །
21ཚོར་དང་22ཚོར་འབྲིང་23ཤིན་ཏུ་ཚོར། །
24རིག་དང་25རིག་པོ་འཛིན་པའི་གཞི། །
26སོ་སོར་རྟོགས་དང་27ངོ་ཚ་ཤེས། །
28སྙིང་རྗེ་29བརྩེ་བ་ཆུང་30འབྲིང་31ཆེ། །
32དགོས་བཅས་སྡུད་དང་33ཕྲག་དོག་སྟེ། །
རྣམ་རྟོག་སུམ་ཅུ་རྩ་གསུམ་ཡིན། །
ཞེས་པ་རྣམས་འགག་པར་འགྱུར་བའོ། །
དེ་ནས་དབུ་མའི་མར་སྣ་སྟེ་ལྟེ་བར་མ་ལས་ཐོབ་པའི་ཁམས་དམར་ཆའི་དྭངས་མ་ཨ་ཤད་ཀྱི་རྣམ་པར་གནས་པ་དེ་ཉིད་འོག་རླུང་འཆུགས་པའི་མཐུས་གྱེན་དུ་སོང་བའི་དུས་སུ་སྣང་བ་དམར་ལམ་པ་གཅིག་འཆར་བ་དང་ལྷན་ཅིག འདོད་ཆགས་ཀྱི་རྟོག་པ་བཞི་བཅུ་རྣམས་ཀྱང་འགག་སྟེ། གང་ཞེ་ན།
1ཆགས་པ་དང་ནི་2ཞེན་པ་དང༌། །
3དགའ་དང་4བར་དགའ་5ཤིན་ཏུ་དགའ། །
6རང་པ་དང་ནི་7རབ་མགུ་དང༌། །
8ངོ་མཚར་9ཚིམ་དང་10རྒོད་དང་11འཁྱུད། །
12འོ་བྱེད་13འཇིབས་དང་14བརྟེན་པ་དང༌། །
15བརྩོན་དང་16ཁེངས་དང་17བྱ་བ་དང༌། །
18འགྲོགས་དང་19སྟོབས་དང་20སྤྲོ་བ་དང༌། །
དགའ་ལ་སྦྱོར་བ་21ཆུང་22འབྲིང་23ཆེ། །
24དྲེགས་དང་25རྣམ་པར་སྒེག་པ་དང༌། །
26འབྲས་དང་27དགེ་དང་28ཚིག་གསལ་དང༌། །
29བདེན་དང་30བདེན་མིན་31ངེས་པ་དང༌། །
32ཉེར་ལེན་33སྦྱིན་དང་34བསྐུལ་དང་35དཔའ། །
36ངོ་ཚ་མེད་དང་37ཟིན་དང་38གདུག །
39མི་བསྲུན་དང་ནི་40གྱ་གྱུའོ། །
ཞེས་པ་རྣམས་འགག་པའོ། །
དེ་ནས་ཁྱབ་བྱེད་ཀྱི་རླུང་གིས་རིག་པ་བསྐྱོད་པ་དེ་ཉིད་བྱང་སེམས་དཀར་དམར་འཕྲད་པའི་བར་དུ་འཐུམས་མཚམས་དེར་སྣང་བ་ནག་ལམ་པ་གཅིག་འཆར་ཞིང༌། གཏི་མུག་ལས་གྱུར་པའི་རྟོག་པ་བདུན་ཡང་འགག་སྟེ། གང་ཞེ་ན།
1ཆགས་པ་བར་མའི་སྐད་ཅིག་དང༌། །
2བརྗེད་ངས་3འཁྲུལ་དང་4མི་སྨྲར་འགྱུར། །
5སྐྱོ་དང་6ལེ་ལོ་7ཐེ་ཚོམ་བདུན། །
ཞེས་པ་ཐམས་ཅད་འགགས་ཤིང་འགའ་ཞིག་ལ་གནད་གཅོད་ཀྱི་སྡུག་བསྔལ་དྲག་པོ་མྱོང་བར་བཤད་ལ། གཞན་ནི་ཐིམ་པ་རྣམས་རྫོགས་པའི་སྐབས་འདིར་རྩ་རླུང་ཁམས་སེམས་ཀུན་གྱི་དྭངས་མ་སྙིང་གར་ལྷན་ཅིག་འཛོམས་པ་ལ་བརྟེན་ནས། ནམ་མཁའ་འོད་གསལ་ལ་ཐིམ་པ་ཞེས་ཀྱང་བྱ་སྟེ། བར་དོ་དང་པོའི་གཞིའི་འོད་གསལ་ཉིད་འཇག་མིག་གི་སྲིན་བུ་ཡན་ཆད་ལ་འཆར་བའོ། །
༈ ད་ནི་བར་དོ་འདི་དག་ལམ་དུ་ཁྱེར་ཚུལ་ལ་སྤྱིར་བསྟན་པ་དང༌། ༡ཞར་ལ་འཕོ་བའི་མན་ངག་གི་སྐབས་དོན་བཤད་པ་དང་གཉིས་ལས། དང་པོ་༼ད་ནི་བར་དོ་འདི་དག་ལམ་དུ་ཁྱེར་ཚུལ་ལ་སྤྱིར་བསྟན་པ་༽ནི།
དེ་ཡང་སྤྱིར་འདུས་བྱས་ཐམས་ཅད་མི་རྟག་པའི་ཚུལ་དང༌། སྒོས་སུ་རང་ཉིད་ནམ་འཆི་ཆ་མེད་པ་དང༌། ཁྱད་པར་འཆི་དུས་སུ་བླ་མའི་གདམས་ངག་མ་གཏོགས་གང་གིས་ཀྱང་མི་ཕན་པའི་ཚུལ་རྣམས་རྟག་ཏུ་ཡིད་ལ་མ་བསམས་ན། ཆོས་ཀྱི་སྣ་ཁ་མང་པོ་ལ་རྟོག་འཇུག་གམ། སྐྱིད་འདོད་ལྟོ་གོས་ཀྱི་རྩོལ་སྒྲུབ་སོགས་བྱེད་པའི་བར་ལ་འཆི་བ་སླེབས་ཏེ་འགྱོད་དགོས་པ་འབྱུང་བ་ཉིད། ཆེད་དུ་བརྗོད་པའི་ཚོམས་ལས།
བུ་དང་ནོར་ཕྱུག་འབྱོར་པ་ལ། །
མི་རྣམས་ཡིད་ནི་རྣམ་ཆགས་ནས། །
འདི་ནི་བྱས་ཟིན་ད་འདི་བྱ། །
དེ་དག་བྱས་ནས་འདི་བྱ་ཞེས། །
མི་རྣམས་གཡེང་བས་བསླུས་ཀྱི་བར། །
འཆི་བདག་གིས་ནི་བླང་ནས་འགྲོ། །
ཞེས་སོགས་མདོ་རྒྱུད་བསྟན་བཅོས་མཁས་གྲུབ་རྣམས་ཀྱི་གསུང་མགུར་སོགས་ལས་རྒྱ་ཆེར་འབྱུང་བ་བཞིན། ཆོས་སྙིང་པོར་དྲིལ་བ་གཅིག་མ་བྱས་ན་རྣམ་རིག་དང་ཐོས་བསམ་སོགས་ཀྱིས་དགོས་དུས་བསླུས་པ་མང་ཞིང༌། ཁྱད་པར་ཚེའི་དུས་ལ་ནམ་བབས་པའི་སྐབས་དེར་ཡང༌། ལུགས་གཉིས་བྱ་བྱེད་སྤྲོས་བཅས་རྣམས་ཀྱི་འཕྲོའམ་ལྷག་མ་སོགས་ལུས་པའི་སེམས་ཁྲལ་ལྟ་བུ་དང༌། གཉེན་འདུན་མཛའ་གྲོགས་མཐོ་དམན་གང་དང་གང་ལའང་ཆགས་པ་དང་སྡང་བའི་ཡིད་བྱེད་ཐམས་ཅད་རྩ་བ་ནས་ལིངས་ཀྱིས་དོར། ཟང་ཟིང་ཡོ་བྱད་ཀྱི་རིགས་ཀྱང་ཆེ་བ་སྐུ་གསུང་ཐུགས་རྟེན་ནས་ཆུང་བ་ཁབ་སྐུད་ཡན་ཆད་ཐམས་ཅད་ལྟོས་མེད་མཆོད་སྦྱིན་སྤོང་དག་བྱས་ལ། སེམས་ཀྱི་ལྷག་མ་སྤུ་ཙམ་ཡང་ལུས་རྒྱུ་དང་ཞེན་ཡུལ་མེད་པར་བྱེད་པ་ནི་གལ་ཆེན་གྱི་གནད་དུ་སྣང་བས་བློ་ཐག་ཆོད་པར་བྱ། འཆི་ཁའི་བསམ་པ་སྟོབས་དབང་བཙན་པས་སྡོམ་པ་དམ་ཚིག་སོགས་ལ་ཉེས་ལྟུང་ཕྲ་ཞིང་ཕྲ་བའི་རིགས་ཚོར་བ་དང་མ་ཚོར་བ་མཐའ་དག་དངོས་སམ་ཡིད་ཀྱིས་བཤགས་སྡོམ་བྱ་བ་དང༌། དངོས་སུ་བླ་མ་འཛོམས་ནའང་སྐྱབས་ཡུལ་དང་བླ་མའི་རྣལ་འབྱོར་གསལ་ལ་ཏིང་འཛིན་དབང་དང་སྡོམ་པ་བླངས། གྲོགས་ཀྱང་དམ་གཙང་ཆོས་མཐུན་གདམས་ངག་གི་གསལ་འདེབས་སོགས་ཤེས་པ་ཡོད་ན་ཤིན་ཏུ་ལེགས་ལ། གཞན་ནི་འཇིག་རྟེན་གྱི་གཉེན་འདུན་སོགས་ངུ་སྐད་དང་མྱ་ངན་གྱི་ཆགས་སྡང་བསྐྱེད་པར་འགྱུར་བའི་རྐྱེན་རྣམས་མཐོ་ཕྱིར་གཏན་ནས་མེད་པ་གལ་ཆེ་ཆེ། རབ་ཀྱིས་ནི་སྔར་བཤད་པ་བཞིན་རི་དྭགས་ལྟ་བུའི་འཆི་ལུགས་སོགས་ཁོ་ན་ལེགས་པར་གསུངས་ཕྱིར་གྲོགས་ཀྱི་སྤྲོས་པ་བཅད། དེ་ནས་ཐིམ་རིམ་རྣམས་ཀྱང་འདིར་བཤད་པ་རྣམས་གང་ཟག་སྤྱི་ཁྱབ་ལ་འབྱུང་ཚུལ་བརྡ་མཚོན་ཙམ་སྟེ། གཞན་ནི་སོ་སོའི་རྩ་རླུང་ཁམས་རིགས་ཐ་དད་ཀྱི་ཁྱད་པར་དང༌། ནད་གདོན་རྐྱེན་དབང་སོགས་ངེས་མེད་དུ་འབྱུང་བས་ཐིམ་རིམ་སྔ་རྟིང་སྣ་ཚོགས་དང༌། འགའ་ཞིག་ལ་ནི་ཅིག་ཅར་རྩལ་སྤྲུགས་སུ་བསྡུ་བ་ཡང་འབྱུང་བས་འདི་བཞིན་ཚད་ཅན་དུ་ནི་འབྱུང་མིན་ལ། གང་ལྟར་ཡང་ཕྱི་ནང་གསང་བའི་རྟགས་སྣང་ཚུལ་རྣམས་སྔ་གོང་ནས་བློ་ལ་འཇགས་ཤིང་འདྲིས་པ་གལ་ཆེ།
དེ་ནས་དུས་ལ་ནམ་བབས་པའི་ཚེ་ལུས་གནད་ནི་རབ་ཀྱི་ཙོག་པུའམ། མི་ནུས་ན་གཞོག་གཡས་ཕབ་སྟེ་སེངྒེའི་ཉལ་ལུགས་སུ་བྱ་ཞིང༌། ཉམས་ལེན་གོམས་འདྲིས་གང་ལ་ཡོད་པ་དེ་ཉིད་ལ་དྲིལ་དགོས་ཕྱིར་ཕྱག་རྒྱ་ཆེན་པོའམ། རྫོགས་ཆེན་ཁྲེགས་ཆོད་པའམ། ཞི་བྱེད་པ་སོགས་མདོར་ན་སྟོང་གསལ་རང་རིག་གི་དྲན་པ་ལ་གཙོ་བོར་བྱེད་པ་ཞིག་ཡིན་ན། ཐིམ་རིམ་གང་ཤར་ཐམས་ཅད་གནས་ལུགས་ཆོས་ཉིད་ཀྱི་ངང་ཁོ་ནར་གློད་པ་ལས། གཞན་དུ་མ་ཡེངས་མ་འཁྲུལ་ཙམ་ཉིད་ལ་ཆིག་དྲིལ་དུ་བྱས་ན། གཞིའི་འོད་གསལ་ལ་མ་སླེབས་ཀྱི་བར་གཞན་བྱ་མི་དགོས་ལ་དེར་སླེབས་ནས་ནི་གྲོལ་བ་ལ་ཚེགས་མེད་དོ། །
ཡང་སྦྱོར་དྲུག་པའམ། རྫོགས་ཆེན་ཐོད་རྒལ་སྣང་མུན་གཉིས་ཀྱི་འོད་གསལ་ལ་གོམས་པ་ཞིག་ཡིན་ན། འབྱུང་བཞི་ཐིམ་ཚེ་གསང་རྟགས་དུ་བ་སྨིག་རྒྱུ་སོགས་རིམ་ཅན་དུ་ཤར་བ་མཐའ་དག་རང་རིག་ཆོས་སྐུའི་གསལ་མདངས་ཁོ་ནར་ཐག་ཆོད་པའི་ངེས་པ་དང༌། གསལ་སྟོང་ཡེ་ཤེས་ལྷུན་གྲུབ་ཀྱི་ཉམས་ལེན་ལ་རྩེ་གཅིག་ཏུ་འབད། ཡང་ལམ་འབྲས་སམ། ཆོས་དྲུག་སོགས་ཟབ་ལམ་བདེ་སྟོང་ཕྱག་རྒྱ་ཆེན་པོའི་གདམས་པ་ལ་འདྲིས་པའི་ཚེ་ནའང་དེ་དང་མཐུན་པར་རྩ་འཁོར་སོ་སོའི་རླུང་སེམས་སྡུད་རིམ་ངོ་ཤེས་པར་བྱ་ཞིང༌། ཁྱད་པར་དུ་ཡང་དཀར་ལམ་འཆར་བའི་ཚེ་སྣང་བའི་འོད་གསལ་དུ་ཤེས་པས་དམ་ཚིག་གི་ཕྱག་རྒྱའི་ལམ་ཁྱེར་དགའ་བའི་ཡེ་ཤེས་ཀྱི་དོན་མངོན་དུ་བྱ་བ་དང༌། དེ་བཞིན་དུ་དམར་ལམ་ཤར་ཚེ་མཆེད་པའི་ཉམས་དང་ལས་ཀྱི་ཕྱག་རྒྱའི་ཡེ་ཤེས་དྲན་པ་དང༌། ནག་ལམ་འཆར་དུས་ཐོབ་པའི་ཉམས་ཆོས་ཀྱི་ཕྱག་རྒྱའི་དོན་དགའ་བྲལ་ལམ་ཁྱད་དགའི་ཡེ་ཤེས་ལ་མཉམ་པར་འཇོག་པ་དང༌། གནད་གཅོད་ཀྱི་ཟུག་རྔུ་གང་བྱུང་ཉམས་ལེན་དང་བསྲེས་ལ། ལྷན་སྐྱེས་མ་ཤར་གྱི་བར་དུ་མཚམས་སྦྱོར་ངན་པ་གཞན་གྱིས་བར་མ་ཆོད་པར་བྱའོ། །
གཞན་ཡང་གང་ཟག་དེ་ལྟ་བུའི་ཉམས་རྟོགས་དང་མི་ལྡན་པ་ཞིག་ཡིན་པའི་ཚེ་ནའང༌། བྱིན་རླབས་བླ་མའི་མོས་གུས་ལ་གནད་དུ་བསྣུན་ཏེ། དེ་ཡང་དང་པོ་ས་ཁམས་ཐིམ་ཞིང་འོད་གསལ་སྨིག་རྒྱུ་སྣང་དུས་སུ་སྙིང་གར་བླ་མ་བསྒོམ་ཞིང་མོས་གུས་རྩེ་གཅིག་བྱས་ལ། ཡིད་ཀྱིས་གསོལ་བ་གདབ། ཆུ་ཁམས་ཐིམ་ནས་དུ་བ་ལྟ་བུ་འཆར་ཚེ་ལྟེ་འཁོར་དུ་བླ་མ་བསྒོམ། མེ་ཁམས་ཐིམ་ཞིང་མེ་ཁྱེར་ལྟ་བུ་སྣང་ཚེ་དཔྲལ་བར་བླ་མ་བསྒོམ། རླུང་ཁམས་ཐིམ་སྟེ་སྒྲོན་མེ་ལྟ་བུ་དག་ལ་ནི་ཁྱད་པར་དྲན་མཆོག་བླ་མའི་འཕོ་བ་ལ་གནད་དུ་བསྣུན་པར་གསུངས་སོ། །
༈ ད་ནི་ཞར་ལ་འཕོ་བའི་སྐབས་དོན་བཤད་པ་ལ་གསུམ་སྟེ། གང་ཟག་གི་ཁྱད་པར་དང༌། འཕོ་བའི་དུས་དང༌། འཕོ་བ་དངོས་དང་གསུམ་ལས། (དང་པོ་)གང་ཟག་ནི།
རྣལ་འབྱོར་རབ་ཚེ་འདིར་ཕྱག་རྫོགས་སོགས་ཀྱི་དོན་མངོན་དུ་གྱུར་ཏེ་ལྷག་མེད་དུ་འགྲུབ་པའམ། མ་འགྲུབ་ཀྱང་དབུགས་ཆད་པ་དང་གྲོལ་བ་དུས་མཉམ་གྱི་གདེང་ལྡན་དག་ལ་ནི་འཕོ་བའི་མན་ངག་ལོགས་སུ་ཡང་མི་དགོས་ལ། འཕོ་བ་འདེབས་སུ་ཡང་མི་འཚལ་ཞིང༌། འོན་ཀྱང་གདུལ་བྱ་གཞན་དྲང་བའི་དོན་ལ་དགོངས་ནས་འཕོ་བའི་ཚུལ་མཛད་པ་ལྟར་སྣང་བ་ནི། རྒྱ་གར་ན་སློབ་དཔོན་ཀླུ་སྒྲུབ་སོགས་མང་པོ་དང༌། བོད་དུ་ཡང་རྗེ་མར་པ་མྱ་ངན་ལས་འདའ་ཁར་ཡུམ་བདག་མེད་མ་འོད་ཀྱི་གོང་བུར་བྱས་ནས་ཐུགས་ཀར་བསྡུས་ཏེ། སྐུ་ལུས་བསྲངས་ནས་བུ་ཀུན་འཕོ་བ་བྱེད་ན་འདི་ལྟར་གྱིས་ཤིག་གསུངས་ཏེ་དབུ་ཐོད་ཀྱི་ཚལ་པ་ཡལ་བའི་ཤུལ་ནས་འོད་ལྔ་ལྡན་སྒོ་ང་ཙམ་ཞིག་སྟེང་གི་ནམ་མཁར་འཕགས་པའི་སྣང་ཚུལ་བསྟན་པ་དང༌། གྲུབ་ཐོབ་མེ་ལོང་རྡོ་རྗེས་ཚོགས་འཁོར་གྱི་དབུས་སུ་ཞལ་ཆེམས་ཀྱི་མགུར་གསུངས་པའི་མཐར། དབུ་གཙུག་ནས་འོད་ཟེར་དཀར་པོ་རྫ་མ་ཙམ་ཞིག་ནམ་མཁར་འཕགས་པ་ཇེ་ཆེར་གྱུར་པས་འཇའ་འོད་དང་ཐིག་ལེས་ནམ་མཁའ་ཁྱབ་པར་མཛད་པ་སོགས་མདོར་ན་གསར་རྙིང་གི་གྲུབ་ཐོབ་སྐྱེས་ཆེན་མང་པོས་འདི་ལྟར་མཛད་ཚུལ་ཤིན་ཏུ་མང་མོད་ཀྱི། འདི་དག་ནི་མིང་འཕོ་བ་རུ་བཏགས་ཀྱང་དོན་ལ་འཇའ་ལུས་དང་ཁྱད་ཆེར་མི་འབྱུང་ཞིང༌། ཡང་འགའ་ཞིག་རྩ་བའི་དམ་ཚིག་ཉམས་པའི་རིགས་ཅན་འགའ་ཞིག་ལ་ནི་འཕོ་བ་བཏབ་ཀྱང་མི་ཐེབས་པར་བཤད། ཅིའི་ཕྱིར་ན་འཕོ་བའི་གདམས་ངག་དེ་བྱིན་རླབས་ལ་རག་ཅིང༌། དེ་ནི་བླ་མ་ལ་རག་ལུས་པས་དམ་ཚིག་རྩ་བ་ནས་ཉམས་ཤིང་མ་བཤགས་ན་བྱིན་རླབས་འཇུག་པའི་ཡུལ་མེད་ཕྱིར་འཕོ་བ་ཡང་འབྲས་བུ་མེད་དོ། །འོ་ན་རྡོ་རྗེ་གདན་བཞིའི་རྒྱུད་ལས།
མཚམས་མེད་ལྔ་པོ་བྱེད་པ་ཡང༌། །
འདི་ཡི་ལམ་གྱིས་གྲོལ་གྱུར་ཏེ། །
སྡིག་པས་གོས་པར་མི་འགྱུར་རོ། །
ཞེས་གསུངས་སོ་སྙམ་ན། དེ་ནི་དང་པོར་སྡིག་པ་ལ་སྤྱད་ཀྱང་སླར་ཉམས་ལེན་ལ་ཞུགས་པས་གྲོལ་བ་རྣམས་དང༌། དེར་མ་ཟད་རྡོ་རྗེ་སློབ་དཔོན་ལ་དམ་ཚིག་མ་ཉམས་ཤིང་དད་པ་དང་ལྡན་ན་སྡིག་ཅན་ཡང་འཕོ་བས་གྲོལ་བ་ལ་དགོངས་པའོ། །
གཉིས་པ་འཕོ་བའི་དུས་ནི།
ཕྱི་འབྱུང་བ་རགས་པ་ཐིམ་པ་ཡན་ཆད་ནི་ཚུར་སོས་པའང་སྲིད་ལ། གང་ཟག་གཞན་ལ་འཕོ་བ་འདེབས་སྔས་ན་དེས་ཁོང་ཁྲོ་སོགས་མཚམས་སྦྱོར་ངན་པ་བྱེད་རྐྱེན་གྱི་ཉེན་ཡང་ཡོད་པ་དང༌། གཞན་ཡང་རྒྱུད་ལས། དུས་ལ་བབས་ན་འཕོ་བྱ་སྟེ། །དུས་མིན་ལྷ་རྣམས་བསད་པར་འགྱུར། །ཞེས་གསུངས་ཕྱིར་དུས་གནད་གལ་ཆེ་ལ། དུས་ནི་སྔར་བཤད་པ་ལྟར་གྱི་འབྱུང་བ་རྣམས་ཐིམ་ཞིང་ཕྱི་དབུགས་ཆད་ནས་ནང་གི་སྣང་བ་ཐིམ་རྟགས་དཀར་ལམ་ཤར་བ་དང་འཕོ་བ་གསལ་གདབ་ལ། མཆེད་པ་ཐིམ་རྟགས་དམར་ལམ་ཤར་མཚམས་སུ་སྡིག་ཅན་ལ་གཤིན་རྗེའི་འཇིགས་སྣང་དང༌། ལས་དག་པ་རྣམས་ལ་དཔའ་བོ་མཁའ་འགྲོས་བསུ་བའི་བཀོད་པ་འཆར་བས་དེ་དུས་འཕོ་བར་བྱའོ། །
(གསུམ་པ་)འཕོ་བའི་གདམས་པ་དངོས་ནི། སྦྱངས་པ་དང༌། ལས་སྦྱོར་གཉིས་ལས། དང་པོ་སྦྱངས་པ་གལ་ཆེ་བ་དང༌། ཇི་ལྟར་སྦྱོང་བའི་ཐབས་ཀྱི་རྣམ་གྲངས་མང་ཡང་བསྡུ་བ་ལྔ་ལ་འདུས་ཏེ། ཆོས་སྐུ་གཏད་མེད་ཀྱི་འཕོ་བ། ལོངས་སྐུ་ཟུང་འཇུག་གི་འཕོ་བ། སྤྲུལ་སྐུ་རྩལ་སྦྱོང་གི་འཕོ་བ། བྱིན་རླབས་བླ་མའི་འཕོ་བ། འཆུགས་མེད་མཁའ་སྤྱོད་ཀྱི་འཕོ་བ་དང་ལྔར་གསུངས་པ་ལས། དང་པོ་ཆོས་སྐུའི་དོན་ནི།
སྔར་བཤད་པའི་ཕྱག་རྫོགས་སོགས་ལ་བརྟན་པ་ཐོབ་པ་ཉིད་ཡིན་ཚེ་ལོགས་སུ་སྦྱང་མི་འཚལ་ཞིང༌། འདི་སྐབས་རྫོགས་ཆེན་སྙིང་ཐིག་དག་ལ་ནི། ཤེས་རབ་རང་བྱུང་གི་སྒྲོན་མ་ཞེས་བྱ་བ་རང་རིག་འདི་ཉིད། ལམ་དཀར་འཇམ་རྩའི་སྒྲོན་མ་ནས་བརྒྱུད། སྒོ་རྒྱང་ཞག་ཆུའི་སྒྲོན་མ་ལས་ཐོན་ཏེ། ཡུལ་དབྱིངས་རྣམ་དག་གི་སྒྲོན་མར་འཕོ་ཚུལ་གྱི་བརྡར་ཐབས་རྒྱས་པར་གསུངས་ཕྱིར། ཆོས་དེ་དག་གི་ཉམས་ལེན་ལ་གོམས་པས་ནི་དེ་ལྟར་བྱ་ཞིང༌། ཟབ་ལམ་ཆོས་དྲུག་ལ་ནི་གཤིས་ལུགས་གཉུག་མའི་འཕོ་བ་ཞེས་གསུངས་པ་ཡང་ཆོས་སྐུའི་འཕོ་བ་འདི་ཉིད་དོ། །
གཉིས་པ་ལོངས་སྐུ་ཟུང་འཇུག་ནི།
གང་ཟག་བསྐྱེད་རིམ་ཚུལ་ལྡན་ལ་རང་དབང་ཐོབ་པའམ། ཆོས་དྲུག་ལྟར་ན་དག་པའི་སྒྱུ་ལུས་ལ་བསྒོམ་པ་མངོན་གྱུར་དག་གི་སྤྱོད་ཡུལ་ཏེ། མདོར་ན་ཆོས་སྐུ་ལོངས་སྐུ་གཉིས་པོ་འདི་ནི་ཚེ་འདིར་རྫོགས་རིམ་དང་བསྐྱེད་རིམ་ལ་རབ་ཏུ་བསྒོམས་པས། དུས་ལ་ནམ་བབས་ཚེགས་མེད་འགྲུབ་པ་ལས། ཕལ་པ་གཞན་གྱིས་ནི་མ་ཡིན་ཅིང༌། དོན་དམ་གསང་ཆེན་གྱི་འཕོ་བའང་འདིར་འདུ་བའོ། །
གསུམ་པ་སྤྲུལ་སྐུ་རྩལ་སྦྱོང་གི་འཕོ་བའམ།
གསལ་སྣང་མིག་འཕྲུལ་གྱི་འཕོ་བ་འདི་ལ་ནི་ད་ལྟ་ནས་སྦྱོང་བ་གལ་ཆེ་སྟེ། ཁྲིད་རིམ་གང་གི་རྒྱུད་ནས་འབྱུང་བ་ལྟར་རམ་འཕོ་བའི་སྒོས་ཁྲིད་བྱེད་ཀྱང་རུང་སྟེ། བླ་མ་ཉམས་མྱོང་བྱིན་རླབས་དང་ལྡན་པ་ལ་ཞུས་ནས་རྟགས་ཐོན་དུ་སྦྱང་བར་བྱ་སྟེ། དེ་ལ་སྐྱབས་སེམས་སྔོན་དུ་བཏང་ལ། དངོས་གཞི་ནི། བཅའ་བ་ལུས་ཀྱི་གནད། འཕོ་འཇུག་རླུང་གི་གནད། འཁྲུལ་བསྒྱུར་དམིགས་པའི་གནད་རྣམས་ལ་རྩེ་གཅིག་ཏུ་བྱ་ཞིང༌། ལུས་ཡི་དམ་གང་རུང་གི་བསྐྱེད་རིམ་དང་ལྡན་པའི་ངང་ནས་འཁོར་བའི་སྒོ་བརྒྱད་དགག་པ་དང༌། གསལ་སྟོང་ལུས་ཀྱི་སྟོང་རའི་ནང་དུ་དབུ་མ་རྩའི་སྟོང་ར་གསལ་བ་དང༌། ཚངས་བུག་སྐར་ཁུང་གི་སྟེང་ན་འོད་དཔག་མེད་དམ་ལྷག་པའི་ལྷ་གང་མོས་བསྒོམ་པ་དང༌། རླུང་སེམས་ཀྱི་ངོ་བོ་ལྷ་སྐུའམ་ཡིག་འབྲུ་ཕྱག་མཚན་འོད་གོང་ལ་སོགས་དབུ་མའི་ལམ་དུ་འགྲིམ་འགྲུལ་སྤར་འབེབས་ཀྱི་རྩལ་སྦྱང་བ་རྣམས་དང༌། ཐུན་མཐར་ཚེ་བསྲིང་གི་མན་ངག་སོགས་མདོར་ན་འཕོ་བའི་གཞུང་གང་བྱེད་དེ་ཀའི་ལུགས་དང་མཐུན་པར་སྦྱངས། གལ་ཏེ་ལོག་གནོན་དང་ཁ་བསྒྱུར་སོགས་དགོས་པ་བྱུང་ནའང་བླ་མས་ལེགས་པར་བསྟན་ལ་རྟགས་ཐོན་པར་བྱའོ། །
བཞི་པ་བྱིན་རླབས་བླ་མའི་འཕོ་བ་ཡང༌།
སྤྱི་བོའི་ལྷ་དེ་བླ་མར་བསྒོམ་པ་མ་གཏོགས་གཞན་ཕལ་ཆེར་འདི་དང་མཐུན་ཞིང༌། འདི་ལ་ནི་ཁྱད་པར་དུ་བླ་མ་ལ་སངས་རྒྱས་དངོས་སུ་ཤེས་པའི་མོས་གུས་གལ་ཆེའོ། །
ལྔ་པ་མཁའ་སྤྱོད་ཀྱི་འཕོ་བ་ནི།
དག་པའི་ཞིང་ཁམས་སྦྱོང་བ་སྟེ། འདི་ལ་ནི་གང་ཟག་དེ་རྨི་ལམ་སྤྲུལ་བསྒྱུར་འབྱོང་པ་ཞིག་དགོས་ལ། རྫོགས་ཆེན་དུ་རང་བཞིན་སྤྲུལ་པའི་ཞིང་དུ་དབུགས་དབྱུང་བའི་གདམས་པ་གསུངས་པ་རྣམས་དང་དོན་གཅིག་གོ །
མཐར་འཕོ་བ་ལས་ལ་སྦྱར་བ་ནི།
དེ་ལྟར་འཕོ་བའི་རིགས་རྣམས་གང་བྱེད་ཀྱང་ཚེ་འདི་སྣང་གི་ཞེན་ཆགས་དང༌། དུག་གསུམ་སོགས་ཉོན་མོངས་པའི་དབང་དུ་མ་ཤོར་བར་དམིགས་པ་གར་གཏད་ལ་ཡིད་ཆེས་རྩེ་གཅིག་ལས་སུ་རུང་བ་གཅིག་དགོས་ཏེ། མཚམས་སྦྱོར་ངན་པ་ཅུང་ཟད་ཙམ་གྱིས་ཀྱང་འཕོ་བའི་གེགས་བྱེད་པས་ན། ངན་རྟོག་གི་དབང་དུ་སྐད་ཅིག་ཀྱང་མི་བཏང་བར་དུས་ལ་ནམ་བབས་ཚེ་དཔག་ཆེན་གྱི་མདའ་ལྟར་དམིགས་པའི་འབེན་ལ་ཐེ་ཚོམ་མེད་པར་འཕངས་ཏེ་ཕྱིར་མི་དབབ་བོ། །དེས་ནི་གྲུ་ཁ་སྐྱ་བའམ། རྟ་ཁ་སྲབ་ཀྱིས་བསྒྱུར་བ་བཞིན་གང་འདོད་ཀྱི་དོན་འགྲུབ་སྟེ། ལར་འཕོ་བ་འཕོ་བ་ཟེར་ཡང་རང་གི་རིག་པ་དྲི་མེད་འདི་ངོས་བཟུང་ནས་འཁྲུལ་པའི་ལམ་དུ་ཁ་ཤོར་དུ་མི་འཇུག་པར་གདམས་ངག་གི་སྲང་ལ་བཅུར་ནས་ཆོས་ཀྱི་དབྱིངས་སུ་བསྟིམ་པ་ལ་ཟེར་བས། ཚེ་རབས་ནས་སྨོན་ལམ་དང་ཚོགས་གཉིས་ཀྱི་བསགས་རྒྱབ་ཅུང་ཡོད་པ་རྣམས་དང༌། ཚེ་འདིར་ཡང་གསང་སྔགས་རྡོ་རྗེ་ཐེག་པའི་ཆོས་དང་བླ་མ་ལ་མོས་པ་མ་ལོག་ཅིང་དམ་ཚིག་ལ་ཉེས་ལྟུང་མེད་པ་ཞིག་གིས་ནི་འགྲུབ་སླ་བར་གདའ་ཡང༌། སུ་རུང་རུང་གིས་ཡོང་བར་དཀའ་བ་འདྲ་ཞིང༌། སྡིག་པོ་ཆེ་བཙན་ཐབས་སུ་སངས་རྒྱས་ཟེར་བ་ཡང་གོང་དུ་བཤད་པ་ལྟར་གྱི་རྟེན་འབྲེལ་འཛོམ་དགོས་པར་གསལ་བས། གདམས་ངག་ཐམས་ཅད་ཀྱི་གོམས་འདྲིས་དང་རྟེན་འབྲེལ་ཀུན་ད་ལྟ་རང་དབང་དང་ལོང་ཁྱབ་ཡོད་དུས་ནས་བསྒྲིགས་པ་ནི་གནད་དམ་པའོ། །
འདིར་སྨྲས་པ། རྗེ་རྒྱལ་བ་སྲས་བཅས་ཀྱི་ཐུགས་རྗེ་ལས།
ཆོས་མདོ་རྒྱུད་ཟབ་དོན་གྱི་ཆར་བབས་ཀྱང༌། །
བློ་འཁྲུལ་ཞེན་ཨ་འཐས་ཀྱི་སེམས་ཅན་ལ། །
རྒྱུད་སྨིན་གྲོལ་མྱུ་གུ་ཞིག་འཁྲུངས་པར་དཀའ། །
ཚེ་འདི་གང་ཆོས་མིན་གྱི་དབང་བཏང་ནས། །
དོན་དགོས་ངེས་དམ་ཆོས་ཉིད་ཡལ་བར་དོར། །
ནམ་འཆི་ཁར་འགྱོད་ཆེན་གྱི་མེ་ལོང་དེ། །
རང་གདོང་ལ་རང་ཉིད་ཀྱིས་འཆར་ཚེ་ཕྱིས། །
དྲན་གསལ་པོ་མི་ཆོས་ཀྱི་ཕེར་ཡོང་དང༌། །
ཚིག་ཁ་བཤད་རྒྱ་འབྱམས་ཀྱི་མཁས་པ་རྣམས། །
གག་ཐུག་པོ་ཤི་ནད་ཀྱིས་ཐེབས་དུས་དེར། །
གྱོང་ལེན་ཉེས་སུ་ཞིག་ལ་འདེད་དམ་བསམས། །
ཞེས་བར་སྐབས་ཀྱི་ཚིགས་སུ་བཅད་པའོ། །
དོན་གསུམ་པ་ཆོས་ཉིད་འོད་གསལ་གྱི་བར་དོའི་རང་བཞིན་བཤད་པ་ལ་ཡང༌། ངོ་བོ་ངོས་བཟུང་བ་དང༌། འཆར་ཚུལ་རྒྱས་པར་བཤད་པ་དང༌། གདམས་ངག་ལམ་དུ་ཁྱེར་ཐབས་དང་གསུམ་གྱི། དང་པོ་ངོ་བོ་གང་ཞེ་ན།
དེ་ལྟར་གོང་དུ་བཤད་པའི་ཐིམ་རིམ་མཐའ་དག་རྫོགས་པ་དང༌། ཁམས་ཀྱི་དྭངས་མ་དཀར་དམར་ཨ་ཧཾ་ཐབས་ཤེས་ཁ་སྦྱོར་གྱི་བར་དུ་རླུང་རིག་འདུས་པའི་རྐྱེན་གྱིས་ཡེ་གདོད་མའི་འོད་གསལ་ཆོས་ཀྱི་སྐུ་སྤྲོས་བྲལ་ལྷན་ཅིག་སྐྱེས་པ་བདེ་བ་ཆེན་པོའི་ཡེ་ཤེས་བཅོས་མ་མ་ཡིན་པ་ཞིག་ངེས་པར་འཆར་བ་དེ་ལ་མིང་གི་རྣམ་གྲངས་སུ་རྒྱུའི་ཐེག་པ་རྣམས་ལས་ནི། དོན་དམ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་ལ། དབུ་མ་པས་ནི་དོན་དམ་པའི་བདེན་པ་ཞེས་ཟེར། ཕྱག་ཆེན་པས་ནི་མི་རྟོག་པ་ནང་འཕྲོད་པ་ཡང་ཟེར། རྫོགས་ཆེན་སེམས་ཕྱོགས་པ་རྣམས་ནི་རིག་པ་གཤིས་ཐོག་ཏུ་ཕེབས་པ་ཟེར། འོད་གསལ་གསང་སོར་པ་རྣམས་ལས་ནི་ལྷུན་གྲུབ་འོད་ཀྱི་བསུན་མ་ཡང་ཟེར། ཟབ་ལམ་པ་རྣམས་ལྷན་སྐྱེས་ཡེ་ཤེས་ཀྱི་ཕྱག་རྒྱ་ཆེན་པོ་ཡང་ཟེར། ཆོས་སྤྱི་ཁྱབ་ཀུན་མཐུན་པར་བར་དོ་དང་པོ་འོད་གསལ་ཞེས་གྲགས་པ་དེ་ཉིད་དོ། །
འཆར་ཚུལ་རྒྱས་པར་བཤད་པ་ལ་ཡང༌།
ཐུན་མོང་དང་ཁྱད་པར་གཉིས་ཀྱི་དང་པོ་ནི། དེ་ཡང་རྒྱུད་སྡེ་ཕལ་མོ་ཆེ་རྣམས་ལས་ནི། ཐོག་མར་སྨིག་རྒྱུ་ལ་སོགས་སྔར་བཤད་པ་རྣམས་རིམ་ཅན་དུ་འཆར་བ་དེ་ལ་སྣང་བའི་འོད་གསལ་དུ་བརྗོད་ལ། ཐིམ་རིམ་རྫོགས་ནས་གཞིའི་འོད་གསལ་དངོས་དེ་ལ་སྣང་མེད་ཀྱིའམ། སྟོང་པའི་འོད་གསལ་ཡང་ཟེར། ཡང་འགའ་ཞིག་ལས་ནི། སྣང་མཆེད་ཐོབ་གསུམ་གྱི་ཤར་ཚུལ་དེ་དག་ལ་རྟགས་ཀྱི་འོད་གསལ་དང༌། དངོས་གཞི་འདི་ལ་དོན་གྱི་འོད་གསལ་ཞེས་པའི་ཐ་སྙད་ཀྱང་མཛད་ཅིང༌། གཉིས་མེད་རྣམ་རྒྱལ་ལས་ཀྱང༌།
དང་པོ་སྨིག་རྒྱུ་དེ་ཉིད་ཀྱང༌། །
འོད་ཟེར་ལྔ་དང་ལྡན་པར་མཐོང༌། །
གཉིས་པ་ཟླ་བ་ལྟ་བུ་དང༌། །
གསུམ་པ་ཉི་མ་ལྟ་བུ་སྟེ། །
བཞི་པ་མུན་པ་ལྟ་བུ་དང༌། །
ཞེས་རྟགས་ཀྱི་འོད་གསལ་དང༌།
ལྔ་པ་སྤྲིན་མེད་ནམ་མཁའ་ལྟར། །
མི་རྟོག་མཐའ་དབུས་མེད་པར་འཆར། །
ཞེས་དོན་གྱི་འོད་གསལ་དངོས་བསྟན་པའོ། །
དེ་དག་ལ་རྟགས་ཀྱི་འོད་གསལ་དུ་བརྗོད་པ་ཅི་ཞེ་ན། དང་པོ་སྨིག་རྒྱུ་སོགས་ནི་སྒོ་ལྔའི་རྣམ་ཤེས་ཀུན་གཞིར་ཐིམ་པའི་རྟགས་དང༌། དེ་བཞིན་དུ། དཀར་ལམ་ཉོན་ཡིད་ཀུན་གཞིར་ཐིམ་རྟགས་དང༌། དམར་ལམ་ནི་ཡིད་ཤེས་ཐིམ་རྟགས་དང༌། ནག་ལམ་ནི་ཀུན་གཞི་མ་རིག་པའི་ཆ་དེ་ཉིད་རང་སར་ཐིམ་པ་དང༌། དེ་ཐམས་ཅད་དོན་དམ་ཆོས་དབྱིངས་སུ་ཐིམ་པ་ཆོས་སྐུའི་ཡེ་ཤེས་དྲི་མ་དང་བྲལ་བ་འཆར་བ་ཡིན་ལ།
དེ་ལྟར་གཞིའི་འོད་གསལ་དེ་ཉིད་སྐབས་འདིར་འཆར་བའི་རྒྱུ་ནི། སེམས་ཅན་ཐམས་ཅད་ལ་བདེ་གཤེགས་སྙིང་པོས་ཡེ་ཁྱབ་ཏུ་གནས་པ་དེ་ཉིད་ལྷན་ཅིག་སྐྱེས་པའི་མ་རིག་པའམ། ཀུན་གཞི་གཏི་མུག་གི་ཆས་བསྒྲིབས་ཏེ། རང་ལ་ཡོད་པའི་ཡེ་ཤེས་ཡིན་པར་རང་ངོ་མ་ཤེས་པས་རྟག་ཏུ་འཁྲུལ་འབྱམས་སུ་གྱུར་ཅིང༌། ཐིམ་རིམ་གྱི་སྐབས་འདིར་སྒྲིབ་ཆ་དེ་དར་ཅིག་རང་སར་ཐིམ་པའི་གནད་ཀྱིས་ཡེ་ཤེས་རྗེན་པར་ཤར་བ་ཡིན་ལ། ཐ་མལ་པ་རྣམས་ལ་ཤར་ཡང་རང་ངོ་མ་ཤེས་པས་སླར་བསྒྲིབས་པས་བག་ཆགས་ལངས་ཏེ་ཡང་ཡང་སྐྱེ་བ་ཕྱི་མའི་འཕྲོ་མཐུད་ནས་འཁོར་བ་ལུ་གུ་རྒྱུད་དུ་གྱུར་པ་ཡིན་པ་དང༌། གདམས་པའི་གནད་ལ་གོམས་པ་ཐོབ་པའི་རྣལ་འབྱོར་རྣམས་ལ་ནི་གདོད་མའི་གནས་ལུགས་རང་བཞིན་གྱིས་ཤར་བའི་འོད་གསལ་མ་དེ་དང༌། ལམ་ཉམས་སུ་བླངས་པའི་འོད་གསལ་བུ་དེ་ཉིད་སྔར་འདྲིས་ཀྱི་མི་འཕྲད་པའམ། ཆུ་སྣ་རྒྱ་མཚོར་སླེབས་པ་ལྟར་དབྱེར་མེད་དུ་འདྲེས་ཕྱིར་གྲོལ་སླ་བའི་རྒྱུ་མཚན་དེ་ལྟར་ཡིན་པ་སྟེ། འདི་ལ་གསང་སྔགས་གསར་མ་ལྟར་ན། དོན་དམ་པའི་འོག་མིན་ཆོས་ཀྱི་དབྱིངས་རྣམ་དག་གི་ཕོ་བྲང་ན་ཟུང་འཇུག་ཡན་ལག་བདུན་ལྡན་གྱི་སྟོན་པ་རྡོ་རྗེ་འཆང་ཆེན་དབྱིངས་དང་ཡེ་ཤེས་རོ་མཉམ་དུ་གྱུར་པའི་བདག་ཉིད། ཅེས་སོགས་གསུངས་པ་དང༌། རྙིང་ལུགས་རྣམས་ནས་ཀྱང་གདལ་བ་ཆེན་པོ་ཀུན་ཁྱབ་ཀྱི་ཞིང་དུ་ཡིད་བྱེད་པ་པོ་ཀུན་ཏུ་བཟང་པོ་རང་ཤེས་རིག་པའི་རྒྱལ་པོ་དང་ཆོས་བྱ་བ་མོ་ཀུན་ཏུ་བཟང་མོ་མཁའ་དབྱིངས་རྣམ་པར་དག་པའི་བདག་ཉིད་གཉིས། དབྱེར་མེད་བདེ་ཆེན་ཀ་དག་གི་ངོ་བོར་དུས་བཞི་མཉམ་ཉིད་འཕོ་འགྱུར་མེད་པར་བཞུགས་སོ། །ཞེས་སོགས་མདོར་ན་གསང་སྔགས་ཟབ་མོའི་རྒྱུད་ཀྱི་གླེང་གཞི་ཐམས་ཅད་གནས་ལུགས་འདིའི་མངོན་རྟོགས་སུ་གསུངས་པ་ཁོ་ན་ཉིད་ལས་མ་འདས་པ་ཡིན་ནའང་བློ་ཆུང་དང་རྟོག་གེ་བ་རྣམས་ཀྱི་བློར་ཤོང་བ་དཀའ་མོད། ཁྱད་པར་སྐབས་འདིར་ཉིད་ཀྱིས་དྲི་བའི་དངོས་དོན་སྙིང་པོ་དང༌། འཕྲོས་སུ་རྡོ་རྗེའི་ཚིག་རྐང་སྐྱེས་ཆེན་རྣམས་ཀྱི་གསུང་བགྲོས་ལུང་འདྲེན་དང་བཅས་མཛད་སྣང་བ་དེ་བཞིན་བདག་གི་ཡིད་ལ་ཡང་ཤིན་ཏུ་བབས་ཤིང༌། འདི་སྐབས་ནི་གསར་རྙིང་གི་རྒྱུད་སྡེ་རྣམས་དང༌། རིག་འཛིན་གྲུབ་ཐོབ་ཐམས་ཅད་བཞེད་པའང་ཞལ་མཐུན་པར། གཞིའི་འོད་གསལ་འདི་དོན་དམ་ཆོས་སྐུའི་ངོ་བོ་གྲོལ་གཞིར་དགོས་ཚུལ་མཐུན་ལ། འོན་ཀྱང་རྗེ་ཇོ་ནང་པའི་ཞལ་ཆེམས་སུ། བླ་མ་གཞན་རྣམས་འོད་གསལ་ཞེས་འདོད་པ་དེ་ནི་ཞི་གནས་ལ་བརྟན་པ་ཅུང་ཟད་ཐོབ་པའི་གང་ཟག་ལ་རླུང་དབུ་མར་ཆུད་པས་བདེ་སྣང་ཅུང་ཞིག་འཆར་བ་ལ་སེམས་ཆགས་པ་ཡིན་ཞིང༌། བྲག་ཕུག་འོད་གསལ་ཅེས་བྱ་སྟེ་འོད་གསལ་རྣལ་མ་རུ་མི་འདོད། ཅེས་སོགས་གསུངས་པ་ཡོད་པར་གྲགས་ཀྱང༌། དགོས་པ་གཞན་ལ་དགོངས་པ་ལྟ་བུ་ཡིན་ལས་ཆེ་ཞིང༌། གཞན་ནི་ཆོས་ལུགས་ཐམས་ཅད་འདི་སྐབས་བཞེད་ཚུལ་གཅིག་པར་སྣང་བ་དང༌། ལར་གང་ཟག་ཕལ་ཆེ་བ་ལ་ནི་ཤར་ཡང་ངོ་མ་ཤེས། ཤེས་ཀྱང་གོམས་པ་ཆུང་ཚེ་དེའི་ངང་ལ་གནས་མ་ནུས་པས་ལན་པ་མ་གཏོགས་གྲོལ་གཞི་དངོས་ཡིན་མིན་ཐེ་ཚོམ་དང་བྲལ་བ་སྟེ། ཇི་སྐད་དུ། རྫོགས་ཆེན་སེངྒེ་རྩལ་རྫོགས་ཀྱི་རྒྱུད་ལས།
སངས་རྒྱས་རྣམས་ཀྱི་དགོངས་པའི་ཆོས་ཉིད་ནི། །
འགྲོ་བ་ཀུན་ལ་རང་བཞིན་ཡེ་ནས་ཁྱབ། །
གསང་བའི་རིག་པ་ཡུལ་ལ་སྣང་གྱུར་ན། །
སྣང་བའི་འོད་ལྔ་མ་བུ་འཕྲད་པའི་ཚུལ། །
བུ་ཡི་སྣང་བ་མ་ལ་ཐིམ་པའི་ཚེ། །
བྱ་བྱེད་བློ་ཡི་སྣང་བ་ཀུན་སངས་ཏེ། །
འཁྲུལ་རྟོག་ལུང་གི་ཐེ་ཚོམ་མཆོད་གྱུར་ནས། །
ཡེ་ཤེས་ཉི་ཟེར་ཀུན་ཏུ་སྣང་བ་ཡིས། །
མཚན་མའི་དངོས་པོ་རབ་ཏུ་དེངས་པར་འགྱུར། །
རྣམ་རྟོག་བློ་ཡི་ཐེ་ཚོམ་བྲལ་བའི་མཐུས། །
རིག་པའི་ཡེ་ཤེས་སྟོབས་སུ་གྱུར་ནས་ནི། །
བསམ་བྲལ་ངང་ལ་དེ་བཞིན་གནས་པ་འབྱུང༌། །
སྣང་བ་མེད་པའི་ཡེ་ཤེས་ཅི་ཡང་མཐོང༌། །
གསང་སྔགས་འབྲས་བུ་བཅུད་དང་ལྡན་གྱུར་ནས། །
རིག་པའི་ཡེ་ཤེས་ཐུབ་པ་མེད་པར་སྣང༌། །
དེ་ཚེ་རང་གི་དྲན་པས་སད་ནས་ནི། །
ཡུལ་རྐྱེན་འབྱུང་བའི་ངོ་བོ་རྣམ་པར་དག །
ཐ་སྙད་བྲལ་བའི་ཡེ་ཤེས་དོན་ལ་སྤྱོད། །
གསང་སྔགས་ཚད་མའི་སྣང་བ་མཐོང་བར་འགྱུར། །
ཡིན་དང་མིན་པའི་ཤེས་པ་མ་ཞུགས་ན། །
ཞག་ལྔ་དག་ན་ཏིང་འཛིན་ཐོབ་པར་འགྱུར། །
ཞེས་སོགས་དང༌། ཉི་ཟླ་ཁ་སྦྱོར་གྱི་རྒྱུད་ལས།
དེ་ཕྱིར་འདི་མ་གོས་པས་ཆོག །
རང་ཤར་རང་གྲོལ་སྐྱེ་མེད་ཀློང༌། །
ལྷུན་གྲུབ་ཀ་དག་ཀློང་དུ་ཐིམ། །
རེ་དོགས་གཉིས་ཀྱི་མཐའ་དང་བྲལ། །
རྒྱུ་འབྲས་གཉིས་ཀྱི་མཐའ་ཟད་ནས། །
དབྱིངས་རིག་གཉིས་མེད་ཀ་དག་གྲོལ། །
བྱར་མེད་ལྷུན་རྫོགས་ཆེན་པོའོ། །
ཞེས་པ་དང༌། གཞན་ཡང་དུས་འཁོར་རྩ་བའི་རྒྱུད་ལས།
འོད་གསལ་དེ་ལ་སེམས་ཟིན་ན། །
བར་དོ་མེད་པར་མྱ་ངན་དང༌། །
སྡུག་བསྔལ་ཀུན་ལས་ངེས་པར་གྲོལ། །
ཞེས་དང༌། གཉིས་མེད་རྣམ་རྒྱལ་ལས་ཀྱང༌།
འོད་གསལ་ཟིན་པའི་གང་ཟག་ལ། །
བར་དོའི་གྲོང་ཁྱེར་དེས་མི་མཐོང༌། །
གཞན་དོན་གཟུགས་སྐུའི་སྣང་བ་འཆར། །
དཔེར་ན་ཡིད་བཞིན་ནོར་བུ་བཞིན། །
ཞེས་སོགས་ལུང་མཐའ་ཡས་ཕྱིར་ཐེ་ཚོམ་མི་བྱའོ། །
དེས་སྤྱི་མཐུན་ལྟར་བཤད་ནས། ཁྱད་པར་རྫོགས་པ་ཆེན་པོའི་མན་ངག་གི་སྡེ་དང༌། ཡང་གསང་བླ་ན་མེད་པའི་སྙིང་ཐིག་སྐོར་གྱི་ལུགས་ལྟར་ན། ཀ་དག་ཆོས་སྐུའི་འོད་གསལ་དང༌། ལོངས་སྐུའི་འོད་གསལ་གཉིས་སུ་ཕྱེ་བའི་དང་པོ་དེ་ནི། སྔར་བསྟན་པའི་གནས་ལུགས་གཞིའི་འོད་གསལ་སྤྲིན་མེད་ཀྱི་ནམ་མཁའ་གཡའ་དག་པ་ལྟ་བུར་འཆར་བ་དེ་ཉིད་ཡིན་པས། དེར་རང་ངོ་ཤེས་ན་ཤེས་ཐོག་དེར་གདོད་མའི་ཀ་དག་ཆེན་པོར་འཚང་རྒྱ་བས་འོག་མ་རྣམས་འཆར་བའི་སྤྲོས་པ་དང་བྲལ་ལ། གལ་ཏེ་དེ་ཉིད་ལ་གོམས་པ་ཆུང་བས་གྲོལ་མ་ནུས་ན་དེ་ནས་ནང་དབུགས་ཆད་དེ་དམར་ཆ་སྣ་སྦུག་གཡས་ནས་ཁྲག་གམ་ཆུ་སེར་གྱི་རྣམ་པ་ཕྱིར་འབྱུང་ལ། དཀར་ཆ་གསང་ལམ་ནས་འཐོན་པ་དུས་མཚུངས་སུ། རིག་པ་མེ་སྟག་ཡལ་བ་བཞིན་དུ་མིག་སོགས་སྒོ་གང་རུང་ནས་འཐོན་པ་དང༌། ཆོས་ཉིད་བར་དོ་འཆར་བ་ཡིན་ལ། འདི་ལ་ཀ་དག་ཆོས་སྐུའི་འོད་གསལ་ཟེར། དེར་མ་གྲོལ་ན། ནམ་མཁའ་འོད་གསལ་ལ་ཐིམ་པའི་མཐར་འོད་གསལ་ཟུང་འཇུག་ལ་ཐིམ་པ་ཞེས་བྱ་བ་ནི། སྐད་ཅིག་དེར་ཁྲག་འཐུང་ཁྲོ་བོའི་ལྷ་ཚོགས་རྒྱན་དང་ཆ་ལུགས་ཕྱག་མཚན་སྣ་ཚོགས་པ་དང་མགོ་བརྙན་གྱི་རྣམ་པ་མང་པོ་དང་བཅས་པས་འཇིག་རྟེན་གྱི་ཁམས་གང་བར་འཆར། ཆོས་ཉིད་ཀྱི་རང་སྒྲ་འབྲུག་སྟོང་ལྡིར་བ་ལྟ་བུ་དང༌། འོད་དང་ཟེར་གྱི་ཚོགས་མཚོན་ཆའི་ཆར་བབས་པ་ལྟ་བུ་སོགས་འཇིགས་རུང་གི་སྣང་བ་ཚད་མེད་པ་འཆར་བས། འདི་དུས་ངོ་མ་འཕྲོད་པའི་རིགས་རྣམས་སེམས་རབ་ཏུ་སྐྲག་ཅིང་བརྒྱལ་བར་འགྱུར་ལ། བརྒྱལ་སངས་ཙ་ན་དེ་དག་གར་སོང་ཆ་མེད་དུ་ཡལ་ནས་སླར་ཞི་བའི་ལྷ་ཚོགས་རིམ་གྱིས་འཆར་ཏེ། དེ་ཡང་སྣང་ཡུལ་མཐའ་དག་གདོས་བཅས་ས་རྡོ་རི་བྲག་སོགས་མེད་པ་འཇའ་འོད་ཀྱི་རང་བཞིན་ཀུན་ཏུ་གསལ་ཞིང་འཚེར་བ། རྒྱ་ཆེ་ཞིང་ཐོགས་རྡུགས་དང་བྲལ་བ་བཀྲག་གསལ་ལྷུན་སྡུག་ཅིང་མཐའ་ལས་འདས་པའི་རང་བཞིན་ཅན་དུ་སྣང་སྟེ། དེ་ཚེ་རང་གི་ལུས་ཀྱི་རྣམ་པ་རུ་ཡོད་པ་སྙམ་བྱེད་ཅིང༌། ཕྱོགས་མཚམས་སྟེང་འོག་ནམ་མཁས་གར་ཁྱབ་ཏུ་འཇའ་འོད་ལྔ་ལྡན་གྱི་ཐིག་ལེའི་རྣམ་པ་གྲངས་མེད་པ་རེ་རེའི་ནང་ན་རྒྱལ་བ་རིགས་ལྔ་སེམས་དཔའ་སེམས་མ་སོགས་ཞི་བ་རྡོ་རྗེ་དབྱིངས་ཀྱི་ལྷ་ཚོགས་རྣམ་འགྱུར་ཆ་ལུགས་ངོ་མཚར་ལྟ་བར་ཆོག་མི་ཤེས་པ་དཔག་ཏུ་མེད་པར་འཆར་བ་དེ་དག་གི་ཐུགས་ཀ་ནས་འོད་ཀྱི་ཟེར་ཐག་ཤིན་ཏུ་ཕྲ་བ་རེ་རེ་རང་གི་སྙིང་གར་ཟུག་པར་སྣང་བ་དང༌། སྣང་བ་དེ་དག་ཐམས་ཅད་ཕྲིག་ཕྲིག་ཏུ་བྱེད་ཅིང་སྙིང་གའི་ཟེར་ཐག་དེ་ལས་ཀྱང་ཐིག་ལེ་ཕྲ་མོ་གྲངས་མེད་པ་འཕྲོ་བར་འཆར་ལ། སླར་སྐུ་དེ་དག་ཐམས་ཅད་རང་ཉིད་ལ་ཐིམ་པར་སྣང་བར་འགྱུར་ཞིང༌། དེ་རྗེས་ཟུང་འཇུག་ཡེ་ཤེས་ལ་ཐིམ་པ་ཞེས་བྱ་བ། རང་གི་སྙིང་ག་ནས་སྟེང་གི་ནམ་མཁར་འོད་མཐིང་ག་དང༌། དཀར་པོ་དང༌། སེར་པོ་དང༌། དམར་པོ་རྣམས་དར་ཡུག་བརྐྱངས་པ་ལྟ་བུ་བརྩེགས་མར་སྣང་ཞིང༌། དེ་དག་ལ་རང་རང་གི་ཁ་དོག་དང་མཐུན་པའི་འོད་ཀྱི་ཐིག་ལེ་རེ་རེ་ལ་ཡང་ཐིག་ཕྲན་ལྔ་ལྔས་བརྒྱན་པ་ཤར་བའི་སྟེང་ཕྱོགས་སུ་འོད་ལྔ་ལྡན་རྨ་བྱའི་གདུགས་ལྟར་བཀྲ་བ་ཞིག་ཀྱང་འཆར་ཏེ། འདི་དག་ལ་ནི་རྡོ་རྗེ་སེམས་དཔའི་ཁོང་སེང་གི་ལམ་ཞེས་ཀྱང་བྱ་སྟེ། ཡེ་ཤེས་བཞི་སྦྱོར་གྱི་འོད་ལམ་ཡིན་ནོ། །འོད་ལམ་ལྗང་གུ་མི་སྣང་བ་ནི་ཉམས་ལེན་གྱི་རྩལ་མ་རྫོགས་པས་བྱ་བ་གྲུབ་པའི་ཡེ་ཤེས་མི་སྣང་བར་གསུངས་སོ། །
དེ་ནས་ཡེ་ཤེས་ལྷུན་གྲུབ་རིག་འཛིན་ལ་ཐིམ་པ་ཞེས་བྱ་བ་གོང་གི་འོད་སྣང་དེ་དག་སྟེང་གི་འོད་ལྔ་གདུགས་ལྟར་སྣང་བ་དེ་ཉིད་ལ་འདུས་ཏེ་སླར་རང་སྣང་གི་སྟེང་ཐམས་ཅད་དུ་ཀ་དག་རིག་སྟོང་མཚོན་པའི་ནམ་མཁའ་སྤྲིན་བྲལ་ལྟ་བུ་ཆོས་སྐུའི་སྣང་བ་དང༌། བར་དུ་ལྷུན་གྲུབ་གཟུགས་སྐུ་ཁྲོ་བོའི་ཞིང་དང་ཞི་བའི་ཞིང་ཁམས། རང་བཞིན་སྤྲུལ་པའི་སྐུའི་ཞིང་ཁམས་བྱེ་བྲག་སོགས་ཐམས་ཅད་སྣང་ལ། འོག་ཏུ་མ་དག་རིགས་དྲུག་འཇིག་རྟེན་གྱི་བཀོད་པ་ཐམས་ཅད་ཀྱང་དུས་གཅིག་ཏུ་སྣང་བ་མེ་ལོང་གི་གཟུགས་བརྙན་ལྟར་བཀྲ་གསལ་ལེ་འཆར་ཞིང༌། འདི་སྐབས་སུ་གང་ཟག་དེ་ལ་མངོན་པར་ཤེས་པ་ལྔ་དང༌། རྗེས་སུ་དྲན་པ་དྲུག མི་བརྗེད་པའི་གཟུངས་དང༌། རྒྱུན་གྱི་ཏིང་ངེ་འཛིན་རྣམས་ཀྱང་རང་བཞིན་གྱིས་འཆར་བ་ཆོས་ཉིད་ཡིན་ལ། གཞན་ཡང་སྔར་ཤེས་པ་དང་མི་ཤེས་པའི་ཆོས་ཀྱི་རྣམ་གྲངས་མང་པོ་ཡང་རྒྱུད་ལ་འཆར་བ་གསུངས་ཏེ། མདོར་ན་འདི་དག་གི་སྐབས་གང་དང་གང་ལ་གདམས་པའི་གནད་དྲན་ཅིང་ཉམས་ལེན་གྱིས་སླེབས་ན་ངེས་པར་གྲོལ་ལ། གལ་ཏེ་གོམས་ཤུགས་ཆུང་བས་མ་གྲོལ་ན་སྲིད་པ་བར་དོ་རྨི་ལམ་གྱི་སྣང་བ་ཙམ་ཞིག་མཐོང་ནས། སླར་རང་བཞིན་སྤྲུལ་སྐུའི་ཞིང་དུ་དབུགས་དབྱུང་སྟེ། ས་ལམ་རྣམས་མྱུར་དུ་བགྲོད་པས་འཚང་རྒྱ་བར་གསུངས་སོ། །
ད་ནི་ཆོས་ཉིད་ཀྱི་བར་དོ་འདི་དག་ལམ་དུ་ཁྱེར་ཚུལ་ཇི་ལྟར་བྱ་བ་ནི། དེ་ཡང་དང་པོ་འཆི་ཁ་བར་དོ་ནས་བཟུང་སྟེ་འདི་ཡན་ཆད་ལ་ཡུན་རིང་ཐུང་ཇི་ཙམ་གནས་སྙམ་ན། ད་ལྟ་འཆར་ཚུལ་བཤད་པའི་སྐབས་འདིར་ཚིག་གི་བརྗོད་རྒྱུ་མང་ཞིང་ཁ་ཐག་རིང་བ་ལྟ་བུ་འདིས། བར་དོ་འདི་རྣམས་ཀྱང་འཆར་ཡུན་རིང་མོ་ཡོད་འདྲ་བ་ཡོད་ནའང༌། དོན་ལ་ནི། དེ་ལྟར་མི་འགོར་ཏེ། ཐོག་མར་ཐིམ་རིམ་ཕྱི་ནང་རྣམས་ཀྱང་གང་ཟག་སོ་སོའི་རྩ་ཁམས་དང་ནང་རྐྱེན་གྱི་བྱེ་བྲག་གིས་གཅིག་ཏུ་མ་ངེས་མོད་ཀྱང་ཕལ་ཆེར་ལ་ནི་ཡུད་ཙམ་རེ་ལས་མེད་ཅིང༌། ཁྱད་པར་དུ་དཀར་ལམ་དམར་ལམ་ནག་ལམ་རྣམས་ཀྱང་བྱ་རྫོགས་ཀྱི་སྐད་ཅིག་རེ་ལས་མི་གནས་པར་གསུངས་ལ། དེ་ནས་འཆི་བ་འོད་གསལ་ཆོས་སྐུ་ལྷན་སྐྱེས་ཀྱི་ཡེ་ཤེས་ཤར་བ་དེ་ཡང་གང་ཟག་ཕལ་པ་སོགས་ཉམས་ལེན་མེད་པ་ཀུན་ལ་ནི་སེ་གོལ་གྱི་ཡུན་ཙམ་ལས་མི་གནས་པ་མང་ལ། ལ་ལར་ཟན་ཟ་ཡུན་ཙམ་གནས་ཐུབ་པ་ཡང་ཡོད་པ་དང༌། ཉམས་ལེན་ཅུང་ཟད་ཡོད་པའི་རིགས་ལ་ནི་ད་ལྟ་མཉམ་བཞག་དངོས་གཞིའི་ངང་ལ་ཇི་ཙམ་རང་དབང་ཐོབ་པ་དེ་དང་མཐུན་པར་གནས་པ་བསམ་གཏན་གྱི་ཞག་ཅེས་བྱ་བ་དེ་ཉིད་གཅིག་ནས་ལྔའི་བར་ཅི་རིགས་གནས་པར་གསུངས། ཡང་རྣལ་འབྱོར་པ་རྟོག་པའི་གདེངས་ལྡན་དག་ནི་འོད་གསལ་གྱི་ངང་དེར་ཡུན་ཇི་ཙམ་འདོད་པ་མཉམ་པར་འཇོག་ཐུབ་ཅིང༌། དེ་ལྟ་བུ་དག་ལ་ནི་མཐར་ཡེ་ཤེས་ཀྱི་རླུང་གིས་རིག་པ་སྤྱི་གཙུག་ཏུ་བཏོན་ཏེ་ཡར་གྱི་ཟང་ཐལ་ཆེན་པོ་འགྲུབ་ལ། དེའི་རྟགས་སུ་བྱང་སེམས་དཀར་པོ་སྤྱི་བོའམ་སྣ་བུག་གཡོན་ནས་འཐོན་པ་འབྱུང་བ་དང༌། གཡོན་དུ་ཡེ་ཤེས་ཀྱི་རླུང་རྒྱུ་བའི་གནད་ཀྱིས་ཡིན་ནོ། །འཕོ་བ་ཐེབས་པ་ཚུལ་ལྡན་གྱི་རྟགས་ལའང་བྱང་སེམས་འཐོན་ལུགས་འདི་བཞིན་འབྱུང་གི་དེང་སང་གི་འཕོ་བ་ཐེབས་ཡོད་ཟེར་བ་ཕལ་ཆེ་བར་རྟགས་འདི་མ་བྱུང་བ་མང་བས་ཐེབས་མ་ཐེབས་ཐེ་ཚོམ་མོ། །
ཡང་འཇམ་དབྱངས་དཔལ་ལྡན་བཟང་པོ་སོགས་མཁས་གྲུབ་འགའི་གསུང་ལས་ནི། ཕུང་པོ་ལ་རྣམ་ཤེས་མ་ཐོན་པར་ཡུན་རིང་སྡོད་པ་ཐམས་ཅད་རང་ནི་ཐུགས་དམ་ལ་བཞུགས་པ་ཚུལ་ལྡན་ཡིན་པར་མ་ངེས་ཏེ། གང་ཟག་ལ་ལ་ཕུང་པོ་ལ་སེམས་ཆགས་ནས་སྡོད་པ་དག་ཀྱང་ཡོད། ཅེས་གསུངས་ལ། གང་ལྟར་ཡང་མཆོག་དམན་གང་ལའང་ཁམས་དཀར་དམར་སྟེང་འོག་གི་སྒོར་མ་འཐོན་པའི་བར་ལ་ནི་ཕུང་པོ་སྲེག་སྤྱོད་སོགས་གཏན་ནས་མི་རུང་བ་ཉིད་དེ། ཅིའི་ཕྱིར་ན། ཐུགས་དམ་ལ་བཞུགས་པ་ཡིན་ན་ནི་དེའི་བར་ཆད་དུ་འགྱུར་ལ། ཕལ་པ་རོ་ལ་ཆགས་པ་ཡིན་པའི་ཚེ་ནའང་རྣམ་ཤེས་མ་འཐོན་ཚེ་གསོད་པ་དང་མཚུངས་པར་འགྱུར་བས་སོ། །དེ་ནས་རྫོགས་ཆེན་ལྟར་གྱི་ལྷུན་གྲུབ་འོད་གསལ་གྱི་སྣང་བ་དེ་དག་ཀྱང༌། གོམས་འདྲིས་ཅུང་ཞིག་ཡོད་པ་དག་ལ་ནི་རང་ཉིད་ཀྱི་གོམས་ཆ་དང་མཚུངས་པའི་བསམ་གཏན་གྱི་ཞག་རེ་རེ་ནས་ལྔའི་བར་དུ་འཆར་ལ། གོམས་མེད་རྣམས་ལ་བྱ་རྫོགས་ཀྱི་སྐད་ཅིག་རེ་ལས་མི་འབྱུང་ཚེ་ངོས་ཟིན་པ་དཀའ་ཞིང༌། ལ་ལ་ནི་སྒྲ་འོད་ཟེར་གསུམ་རང་སྣང་དུ་མ་ཤེས་པར་སྐྲག་པས་བརྒྱལ་ཐབས་སུ་ཟད་དོ། །
དེ་ལྟར་འཕྲོས་དོན་བརྗོད་ནས། སྐབས་དོན་གྱི་དངོས་གཞི་ནི། དེ་ཡང་བར་དོ་དང་པོ་གཞིའི་འོད་གསལ་འདི་ཟིན་ཅིང་གྲོལ་བར་བྱེད་པའི་ཐབས་མཆོག་ནི། ད་ལྟ་སྐྱེ་གནས་བར་དོའི་སྐབས་འདིར་སེམས་ཀྱི་བདར་ཤ་ལེགས་པར་བཅད་ཅིང༌། གནས་ལུགས་དོན་དམ་ཐ་མལ་ཤེས་པ་བཟོ་མེད་རང་བབས་ཆོས་སྐུ་ཁོར་ཡུག་གི་ཉམས་ལེན་བསྒོམ་ཡེངས་འདས་པ་ལ་གནད་དུ་བསྣུན་དགོས་པ་ཁོ་ན་སྟེ། འདི་ལ་སྐྱོན་གྱི་སེལ་དང་བློས་བྱས་ཡིད་བྱེད་ཀྱི་དྲི་མས་མ་བསླད་པར་སྐྱོང་ཤེས་ན་བར་དོ་དང་པོ་མ་ཟད། རྣམ་པ་ཀུན་ཏུ་གཅེས་པའི་སྙིང་པོ་ཡིན་པ་དང༌། མདོ་རྒྱུད་མན་ངག་མཐའ་དག་གི་དོན་སྙིང་བཅུད་མཆོག་མཐར་ཐུག་པ་ཉིད་དོ། །བརྒྱད་ཁྲི་བཞི་སྟོང་གི་ཆོས་ཐམས་ཅད་འདིར་འདུས་ཤིང་རྫོགས་པས་ན་རྫོགས་པ་ཆེན་པོ། ཐམས་ཅད་སྐུ་གསུམ་ལས་འདའ་བ་མེད་པས་ཕྱག་རྒྱ་ཆེན་པོ། བློས་བྱས་ཐམས་ཅད་ལས་འདས་པས་ན་ཤེས་རབ་ཕར་ཕྱིན། མཐའ་ཐམས་ཅད་དང་བྲལ་བས་དབུུ་མ། ལམ་གྱི་མཆོག་འབྲས་བུ་མངོན་དུ་བྱེད་ཕྱིར་ལམ་འབྲས། ཉོན་མོངས་རང་སར་ཞི་བས་ཞི་བྱེད། གཉིས་སྣང་གི་ཞེན་འཛིན་རྩད་ནས་གཅོད་པས་གཅོད་ཡུལ། སངས་རྒྱས་ཀྱི་གོ་འཕང་ལ་དངོས་སུ་སྦྱོར་བས་སྦྱོར་དྲུག མ་རིག་འཁྲུལ་བའི་བློ་རྟོག་སྦྱོང་བས་བློ་སྦྱོང་སོགས་མདོར་ན་ཆོས་ཟབ་དགུའི་རྣམ་གྲངས་མཐའ་ཡས་པའི་དངོས་དོན་གྱི་སྙིང་པོ་ནི་འདི་ཁོ་ན་ལས་གཞན་མེད་ཕྱིར། དེས་ན་ངེས་པའི་དོན་ལ་ཆིག་དྲིལ་དུ་མི་འབད་ན་བློ་མང་གི་བྱ་བྱེད་ཀྱིས་དགོས་ཁར་དོན་མི་འགྲུབ་སྟེ། ཀུན་བྱེད་རྒྱལ་པོའི་རྒྱུད་ལས།
རང་སེམས་དེ་བཞིན་ཉིད་འདི་རྟོགས་གྱུར་ན། །
སངས་རྒྱས་ཚིག་གི་ལམ་ལ་གནས་མིན་ཏེ། །
ད་ལྟ་ཉིད་ནས་ཤིན་ཏུ་རྣལ་འབྱོར་ཐོབ། །
ལས་མེད་སྐལ་པ་དམན་པ་རྣམས་ལ་ནི། །
གབ་པ་མངོན་དུ་ཕྱུང་ཀྱང་མི་གོ་སྟེ། །
གང་ཞིག་ནོར་བུ་རིན་ཆེན་འདོད་པ་དེས། །
ཤིང་ལ་བྱི་དོར་བྱས་པས་མི་འབྱུང་ཞིང༌། །
ཞེས་པ་ལྟར། ད་ལྟ་ནས་མ་ནོར་བའི་དོན་ལ་བརྩོན་པ་གལ་ཆེ་ཞིང༌། བྱེ་བྲག་ཏུ་ཆོས་དྲུག་དང་ཐོས་གྲོལ་སོགས་མན་ངག་སོ་སོ་ལས་འབྱུང་བ་ལྟར་གྱི་འོད་གསལ་སྦྱང་བའི་རིམ་པ་རྣམས་ལའང་ནན་ཏན་དུ་བྱས་ལ་གཉིད་མཐུག་པོའི་སྐབས་སོགས་ལ་རྟོགས་པ་འོད་གསལ་རང་དབང་ཐོབ་ན། འདི་སྐབས་ཀྱི་གཞིའི་འོད་གསལ་ཟིན་པར་ཚེགས་མེད་ཅིང༌། ལར་འོད་གསལ་དང་པོ་ཟིན་ཐུབ་མི་ཐུབ་ཀྱི་ཚད་ནི་ད་ལྟ་གཉིད་ལ་དགེ་སྦྱོར་སླེབས་མི་སླེབས་ཁོ་ནས་ཤེས་པས། དེ་ལྟར་ན་གོང་དུ་བཤད་པའི་ཐུགས་དམ་ལ་བཞུགས་པ་དངོས་དང༌། ཕུང་པོ་ལ་ཆགས་ནས་སྡོད་པ་གཉིས་ཀྱི་དབྱེ་བ་ཡང་འདི་ཀས་ཤེས་མོད་ཅིང༌། ཐུགས་དམ་ལ་བཞུགས་པ་ཚུལ་ལྡན་སྣང་ན་དེ་ཀའི་གསལ་འདེབས་བཞིན་བྱེད་ཤེས་ན་མ་གཏོགས། གཞན་ནི་མཚན་བཅས་ཀྱི་འཕོ་བའི་རིགས་སོགས་ཀྱང་མི་གདབ་སྟེ། མདོར་ན་འདི་ལྟ་བུ་དག་ལ་ནི་སླད་དུ་ཁྲུས་ཆོ་ག་བྱང་བཞུས་སོགས་ལའང་ལྟོས་མི་དགོས་པར་གྲུབ་བོ། །
སྣང་བའི་འོད་གསལ་གྱི་ངོ་སྤྲོད་ནི། ཐབས་ལམ་རིམ་ལྔ་སྦྱོར་དྲུག་སོགས་ལ་འདྲིས་པའི་གང་ཟག་ལ་སྔར་ལྟར་སྨིག་རྒྱུ་སོགས་དང་དཀར་ལམ་སོགས་གང་ཤར་ཐམས་ཅད་རང་རིག་ཆོས་སྐུའི་གདངས་ལས་གཞན་མ་ཡིན་པར་ངོ་འཕྲོད་དགོས་པ་དང༌། རྫོགས་ཆེན་ཐོད་རྒལ་བ་རྣམས་ལ་ནི་སྒྲ་འོད་ཟེར་གསུམ་ཞི་ཁྲོའི་ལྷ་དང༌། ཐིག་ལེ་ཟེར་ཐག་འོད་ལམ་ཞིང་ཁམས་ཅི་ཤར་མཐའ་དག་རང་མདངས་ཁོ་ནར་ཡིད་ཆེས་ཤིང་ཐག་ཆོད་པའི་ངང་ལ་མཉམ་པར་འཇོག་པ་ཤིན་ཏུ་གཅེས་ཏེ། དེ་ལྟར་བྱ་ནུས་པའི་ཐབས་སུ་ད་ལྟ་ཁྲེགས་ཆོད་གཞིའི་གནས་ལུགས་ལ་བདར་ཤ་ཆོད་ཅིང༌། ཐོད་རྒལ་ལམ་གྱི་ངོ་སྤྲོད་རྣམས་གནད་དུ་ཐེབས་པས་ཉམས་སུ་ལེན་དགོས་མོད་ཀྱི་དེང་སང་གི་སྐབས་འདིར། ཆོས་སྤྱི་པ་རྣམས་ཀྱིས་ནི་བོན་དང་རྙིང་མ་ཞེས་ཐ་ཆད་ལོག་པའི་ལམ་དུ་འཛིན་པ་མ་གཏོགས་ཆོས་ཀྱི་ཁྱུར་ཡང་མི་འཇུག་ལ། ཁྱད་པར་ཟབ་ཆོས་རྫོགས་པ་ཆེན་པོ་ནི། རྒྱ་གར་དུ་དགའ་རབ་འཇམ་དཔལ་ཤྲཱི་སིངྷ་དང་མཁས་པ་ཉེར་ལྔ་སོགས་འོད་ལུས་གྲུབ་པ་མང་མོད་ཀྱི། དེ་དག་གིས་ནི་གསང་བ་སྦས་པའི་ཚུལ་དུ་ཐུགས་ཉམས་སུ་བཞེས་པ་མ་གཏོགས། འོ་སྐོལ་བོད་ཀྱི་ལྟར་ཁེ་གྲགས་རྙེད་འཚོལ་གྱི་ཟོང་དུ་མི་མཛད་པས་གྲགས་ཆུང་ལ། རྒྱུད་སྡེ་འབུམ་ཕྲག་དྲུག་ཅུ་སོགས་ཕལ་ཆེར་ནི་ཡེ་ཤེས་ཀྱི་མཁའ་འགྲོ་དང་རིག་འཛིན་གྱི་གནས་རྣམས་སུ་བཞུགས་ཕྱིར། མི་ཡུལ་དུ་བཞུགས་ཚན་ཆུང་བ་དང༌། གངས་ཅན་འདིར་ཡང་བསྟན་པ་སྔ་དར་གྱི་ཚེ་ཨོ་རྒྱན། བྷི་མ། བཻ་རོ་སོགས་ཀྱི་སྐུ་དྲིན་ལས་སྐལ་ལྡན་མང་པོ་འོད་ལུས་སུ་གྲོལ་ཞིང༌། སྙན་བརྒྱུད་དང་གཏེར་བརྒྱུད་མང་པོ་དེང་སང་གི་བར་དུ་ཡོད་ནའང༌། འགོས་ལྷ་བཙས་དང༌། འབྲི་གུང་དཔལ་འཛིན་སོགས་ཀྱིས་སྣ་དྲངས་བཤེས་གཉེན་མང་པོས་རྫོགས་ཆེན་རྒྱ་གར་ན་དེང་སང་མི་འདུག་པས་བཀའ་ཚད་མ་མིན་པར་བསྒྲུབས་པ་དང་ཧ་ཤང་གི་ལྟ་བ་ཡིན་པ་སྐད་དུ་མཛད་པ་དང༌། བོད་ཀྱི་བརྩམས་ཆོས་ཡིན་པ་རུ་གསུངས་པ་སོགས་ཀྱི་བཀའ་བཀྱོན་སྣ་ཚོགས་པས་དད་ཅན་མང་པོ་ཉམས་ཉེས་པར་མཛད་ཅིང༌། བཀའ་འགྱུར་དང་རྒྱུད་འབུམ་སོགས་ཀྱི་ཁྲོད་དུ་དྲི་ཙམ་མནམ་དབང་མེད་པར་གྱུར་པའི་མཐུས། གང་ཟག་ཕལ་ཆེར་ནི་རྫོགས་པ་ཆེན་པོ་སོགས་ཡོ་ག་རྣམ་གསུམ་གྱི་ཆོས་ལ་ནད་ངན་གྱིས་ཤི་བའི་རོ་མཐོང་བ་བཞིན་དུ་འཛེམ་པར་བྱེད་ལ། རྙིང་ལུགས་པར་ཁས་འཆེ་བ་དག་ནི་སྲུང་ཟློག་མཐུ་གཏད་སོགས་ཀྱིས་ཡིད་དྲངས་ཤིང༌། རང་འཁོར་བུ་སྨད་གསོ་ཕྱིར་གྲོང་ཆོག་རྙེད་འཚོལ་དང་སྐྱུར་འབྱམས་ལ་ཉམས་ལེན་བྱེད་པ་མ་གཏོགས་རྫོགས་པ་ཆེན་པོའི་གནད་དོན་ནི་ཡིད་ཀྱི་རྒུ་ལའང་ཐོས་མ་མྱོང་བ་ཤ་སྟག་ཏུ་གྱུར་ཚེ། དེས་ན་གོང་གི་འཕྲོ་ལྟར་ཚེ་འདིར་འོད་ལུས་འགྲུབ་པའམ་འོད་གསལ་དང་པོར་གྲོལ་བ་ནི་ལྟ་ཞོག ཆོས་ཉིད་བར་དོ་ངོ་ཤེས་པའི་གོ་རྟོགས་འཇགས་པ་ཙམ་ཡོང་བའི་གོ་སྐབས་ཀྱང་མི་སྣང་བར་གསལ་ཏེ། རྒྱལ་བ་ཡང་དགོན་པ་ཆེན་པོས། ཆོས་རྫོགས་པ་ཆེན་པོ་ཡིན་པས་མི་ཕན། གང་ཟག་རྫོགས་པ་ཆེན་པོར་སོང་བ་ཞིག་དགོས། ཞེས་གསུངས་པ་ཤིན་ཏུ་བདེན་པར་ཟད་དོ། །
དེ་ལྟར་སྣང་ལུགས་ཀྱི་དྲང་གཏམ་འཕྲོས་དོན་དུ་བརྗོད་ནས། འདི་སྐབས་ཀྱི་དངོས་དོན་ལ། དེ་ཡང་རྫོགས་ཆེན་གྱི་རང་གཞུང་སོ་སོ་ནས་འབྱུང་བ་ལྟར་གྱི་ཁྲེགས་ཆོད་ལ། ངོ་རང་ཐོག་ཏུ་འཕྲོད་པ། ཐག་གཅིག་ཐོག་ཏུ་ཆོད་པ། གདེང་གྲོལ་ཐོག་ཏུ་བཅའ་བ་རྣམས་དང༌། ཐོད་རྒལ་ལ་སྒྲོན་མ་དྲུག་གི་རང་བཞིན་གཏན་ལ་ཕབས་ཏེ། མི་འགུལ་བ་གསུམ་ལ་གཞི་བཅའ་བ། སྡོད་པ་གསུམ་གྱིས་ཚད་བཟུང་བ། ཐོབ་པ་གསུམ་གྱིས་གཟེར་གདབ་པ། གདེང་བཞིས་གྲོལ་ཚད་བསྟན་པ་སོགས་ཐམས་ཅད་ཁ་ཚིག་ལ་མ་འབྱམས་པར་དོན་རྒྱུད་ཐོག་ཏུ་ཁེལ་ན་སྣང་བ་བཞི་མཐར་ཕྱིན་ཏེ། རབ་ཀྱིས་ཕུང་པོ་ཟག་མེད་འོད་སྐུར་གྲོལ་བ་དང༌། འབྲིང་གིས་བུམ་ཆག་ནམ་མཁའ་ཕྱི་ནང་འདྲེས་པ་བཞིན་གཞིའི་འོད་གསལ་ལ་བཙན་ས་ཟིན་པས་སེངྒེ་མངལ་རྒྱ་དང་ཁྱུང་སྒོང་རྒྱ་གྲོལ་བ་ལྟ་བུ་རྣམ་སྨིན་ལུས་རྒྱ་གྲོལ་བ་དང་སེམས་ཆོས་སྐུ་འགྲུབ་པ་དུས་མཉམ་དུ་འབྱུང༌། ཐ་མ་ཡང་ཆོས་ཉིད་བར་དོ་ལྷུན་གྲུབ་གཟུགས་སྐུའི་འོད་གསལ་ཤར་ཚེ་འོད་གསལ་ཟུང་འཇུག་ལ་ཐིམ་དུས་སུ་འཇུག་པ་ཤེས་པའི་གནད་དང་ལྡན་པ་དང༌། ཟུང་འཇུག་ཡེ་ཤེས་ལ་ཐིམ་ཚེ་གྲོལ་བ་ལུས་ཀྱི་གནད་དང༌། ལྷུན་གྲུབ་རིག་འཛིན་ལ་ཐིམ་དུས་མཐར་ཕྱིན་ངོ་ཤེས་ཀྱི་གནད་རྣམས་གལ་ཆེ་ཞིང༌། ལྷུན་གྲུབ་ཀྱི་སྐབས་འདིར་རྒྱུད་ལས་ཀྱང༌། ལྷུན་གྲུབ་རིག་པའི་འཆར་ཚུལ་ནི་རྣམ་པ་བརྒྱད་དུ་ཤར་བའོ། །ཞེས་པ་བཞིན་རིག་པའི་གདངས་ཉིད་ཐུགས་རྗེ་ལྟར་ཤར་བ་དང༌། འོད་ལྟར་ཤར་བ་དང༌། སྐུ་ལྟར་ཤར་བ་དང༌། ཡེ་ཤེས་ལྟར་ཤར་བ་དང༌། གཉིས་མེད་ལྟར་ཤར་བ། མཐའ་གྲོལ་ལྟར་ཤར་བ། མ་དག་འཁོར་བའི་སྒོ་ལྟར་ཤར་བ། དག་པ་ཡེ་ཤེས་ཀྱི་སྒོ་ལྟར་ཤར་བ་སྟེ། དེ་དག་ལ་གདམས་པས་ཟིན་ན་ཐིམ་ལུགས་ཀྱང་རྣམ་པ་བརྒྱད་འབྱུང་སྟེ། ཐུགས་རྗེ་ཐིམ་པས་འཁོར་བའི་སེམས་ཅན་རང་སྣང་དུ་གྲོལ་ཏེ་འཁྲུལ་པའི་མིང་མེད་པ་དང༌། དེ་བཞིན་དུ་འོད་ཐིམ་པས་མཚན་མའི་ཁ་དོག་སོགས་རིགས་ཅན་དུ་མ་གྲུབ་པའི་ཆོས་དབྱིངས་སུ་རོ་གཅིག་པ་དང༌། སྐུ་ཐིམ་པས་ཞལ་ཕྱག་གི་སྤྲོས་པ་ལས་འདས་པའི་ངོ་བོར་རྣམ་པར་དག་པ་དང༌། ཡེ་ཤེས་ཐིམ་པས་ཆོས་ཉིད་མ་བུ་འདྲེས་པ་དང༌། གཉིས་མེད་ཐིམ་པས་སྟོང་ཆེན་ངོ་བོ་ཉིད་དུ་གྲོལ། མཐའ་གྲོལ་ཐིམ་པས་དམིགས་གཏད་ཀྱི་ཡུལ་ཟད། འཁོར་བའི་སྒོ་ཐིམ་པས་སྐྱེ་གནས་འཁྲུལ་པའི་ཡུལ་རྐྱེན་བྲལ། དག་པ་ཡེ་ཤེས་ཀྱི་སྒོ་ངོ་བོ་ཉིད་སྐུར་ཐིམ་པས་ཀ་དག་ཆོས་ཟད་བློ་འདས་ཆེན་པོར་སངས་རྒྱས་ཏེ། ནམ་མཁའ་ཀློང་ཡངས་ཀྱི་རྒྱུད་ཆེན་ལས།
རྣག་ཅན་ལུས་འདི་མ་བོར་བར། །
སངས་རྒྱས་ཡོན་ཏན་མི་སྣང་སྟེ། །
དཔེར་ན་ཁྱུང་ཕྲུག་སྒོ་ངའི་ནང༌། །
གཤོག་དྲུག་རྒྱས་པར་གྱུར་མོད་ཀྱང༌། །
མ་ཆག་བར་དུ་འཕུར་མི་ནུས། །
སྒོང་འཆག་འཕུར་ཤེས་དུས་མཉམ་འབྱུང༌། །
དེ་ནི་སངས་རྒྱས་ཡོན་ཏན་ཡང༌། །
ད་ལྟ་མི་སྣང་ལུས་ཀྱིས་བསྒྲིབ། །
རྣམ་སྨིན་ལུས་འདི་བོར་མ་ཐག །
སངས་རྒྱས་ཡོན་ཏན་སྣང་བར་འགྱུར། །
ཅེས་དང༌། དགོངས་པ་ཐིག་འདེབས་ལས་ཀྱང༌།
རྟོགས་པའི་གདེངས་ཆེན་དེ་ལྡན་ན། །
སེངྒེ་མཆོངས་པས་ས་ཆོད་ལྟར། །
ཡེ་ཤེས་ཟང་ཐལ་ཆེན་པོ་ཡིས། །
བར་དོ་མེད་པར་སྐད་ཅིག་ལ། །
རིན་ཆེན་སྦུབས་སུ་སངས་རྒྱས་འགྱུར། །
ཅེས་སོགས་གསུངས་ལ། གྲོལ་ཚད་ཀྱང་ཉི་ཟླ་ཁ་སྦྱོར་གྱི་རྒྱུད་ལས། དེ་ལྟར་དབང་པོའི་རིམ་པ་ནི་གསུམ་སྟེ། རབ་ནི་སྐད་ཅིག་མ་གསུམ་ལ་གྲོལ་བར་འགྱུར་རོ། །འབྲིང་ནི་བསམ་གཏན་གྱི་ཞག་ལྔ་ལ་གྲོལ་བ་ཡང་ཡོད་དོ། །སྐད་ཅིག་ཉི་ཤུ་རྩ་གཅིག་ལ་ནི་བརྟན་པ་ཐོབ་ངེས་པ་ཡིན་ནོ། །དབང་པོ་ཐ་མ་རྣམས་ནི་སྤྲུལ་པ་སྐུའི་ཞིང་ཁམས་སུ་དབུགས་དབྱུང་ནས་བར་དོ་མེད་པར་སངས་རྒྱས་པའོ། །ཞེས་གསུངས་ཏེ། གཙོ་བོར་ད་ལྟའི་ཉམས་ལེན་ལ་རག་ལས་སོ། །ཡང་འདི་སྐབས་སུ་གང་ཟག་ལ་ལའི་བསམ་ཡུལ་དུ་རྫོགས་ཆེན་མ་གཏོགས་ཆོས་གཞན་ལས་ནི་བར་དོ་དང་པོའི་འོད་གསལ་མ་ཟིན་ན་རྣམ་ཤེས་འཐོན་ཏེ། སྲིད་པ་བར་དོ་འཆར་བར་བཤད་པ་ལས། སྒྲ་འོད་ཟེར་གསུམ་ཞི་ཁྲོའི་ལྷ་ཚོགས་འཆར་ཚུལ་མི་འབྱུང་ལ། གལ་ཏེ་འཆར་བ་ཡིན་ནའང་རང་རང་གི་ཆོས་ལུགས་དང་ཉམས་ལེན་གང་བྱེད་དེའི་ལྷ་ཚོགས་ཤར་ན་མ་གཏོགས། ཐམས་ཅད་ལ་རྙིང་ལུགས་ཀྱི་ཞི་ཁྲོ་འཆར་བ་མི་སྲིད་སྙམ་པ་སོགས་བྱེད་པ་འབྱུང་མོད་ཀྱི། དེ་ལ་སྤྱིར་ཆོས་ལུགས་སོ་སོའི་ལམ་རིམ་མན་ངག་གང་ཡིན་དེ་དང་ཆ་མཐུན་པར་བར་དོའི་གདམས་པ་ཡང་ཆ་ཚང་འབྱུང་མོད་ལ། རང་གི་རྒྱུད་གཞུང་དེ་ཀའི་དགོངས་དོན་ལྟར་ཉམས་ལེན་གྱི་རྩལ་འདོན་ཕྱོགས་ཀྱང་གང་མང་མཆིས་ཏེ། དེ་ཡང་འགའ་ཞིག་བསྐྱེད་རིམ་གཙོ་བོར་གསུངས་པ་དང༌། ལ་ལར་ཐབས་ལམ་བདེ་སྟོང་གི་ཉམས་ལེན་ལ་རྩལ་དུ་བཏོན་པ་དང༌། གཞན་དག་ཏུ་སྤྲོས་མེད་ཁོ་ནར་དྲིལ་བར་གསུངས་པ་སོགས་མཐའ་ཡས་མོད་ཀྱི། ད་ལྟ་ཉམས་ལེན་གང་ལ་གོམས་པ་དེས་བར་དོར་སླེབས་དགོས་པ་གཞིར་བཅས་ཀྱང༌། རྫོགས་ཆེན་སྙིང་ཐིག་སོགས་ནི་ཁྲེགས་ཆོད་ཐོད་རྒལ་ཟུང་འཇུག་ཏུ་ཉམས་སུ་ལེན་པར་གསུངས་པའི་སྐབས་ཡིན་པས། ད་ལྟ་དེ་དག་ལ་གོམས་ཚེ་བར་དོ་ཡང་དེ་ལྟར་འཆར་ཞིང༌། དེ་ལ་ཉམས་ལེན་གྱིས་སླེབས་ན་གྲོལ་བར་ཡང་གཞི་གྲུབ་ལ། ཆོས་གཞན་ནས་ཐོད་རྒལ་གྱི་ཉམས་ལེན་དངོས་སུུ་མ་གསུངས་པས། བར་དོར་དེ་དག་འཆར་བ་ཡང་མ་གསུངས་ཀྱང༌། སྒྲ་འོད་ཟེར་གསུམ་ནི་རླུང་སེམས་དབྱེར་མེད་དྭངས་མ་ལྔ་འདུས་ཀྱི་རྐྱེན་ལས་ནམ་ཡང་འཆར་ལ། དེ་ཡང་འཕྲང་སྒྲོལ་ཆེན་པོ་སོགས་ལས་དོན་གྱི་རྩ་རླུང་ཐིག་ལེ་རྣམས་ནི་ནམ་དུའང་འབྲལ་བ་མེད་པར་གསུངས་པའི་གནད་དོན་དང༌། གཞན་ཡང་དུས་འཁོར་སྦྱོར་དྲུག་སོགས་ནི་རྫོགས་ཆེན་གྱི་སྣང་མུན་ཉམས་སུ་ལེན་ཚུལ་དང་མཐུན་ཅིང༌། ལྷ་འཆར་བ་རྣམས་ཀྱང་འགྲོ་བའི་ཕུང་པོ་ཁམས་དབང་སྐྱེ་མཆེད་ཐམས་ཅད་གཟོད་ནས་དཀྱིལ་འཁོར་ཉིད་དུ་ལྷུན་གྱིས་གྲུབ་ཚུལ་ནི་རྒྱུད་སྡེ་ཀུན་མཐུན་ཏེ། ཕུང་པོ་ལྔ་རྒྱལ་རིགས་ལྔ་དང༌། འབྱུང་བ་ལྔ་ཡུམ་ལྔ། ཚོགས་བརྒྱད་སེམས་དཔའ་བརྒྱད། ཡུལ་བརྒྱད་སེམས་མ་བརྒྱད་སོགས་ཡེ་ནས་ཡིན་ཚེ། དམ་པ་རིགས་བརྒྱར་བཤད་པའི་ཁོངས་སུ་ལྷ་གཞན་ཡང་མ་འདུས་སུ་མེད་པ་དང༌། འོན་ཀྱང་སྐུ་མདོག་ཕྱག་མཚན་སོགས་མི་གཅིག་པ་སྣ་ཚོགས་ནི་སྦྱང་གཞི་སྦྱོང་བྱེད་ཀྱི་དགེ་སྦྱོང་སོ་སོ་ལ་བརྟེན་ནས་བཤད་པ་མ་གཏོགས། དོན་དམ་པ་ནི་རང་རིག་སྐུ་གསུམ་དབྱེར་མེད་དམ། སྐུ་གཉིས་ཟུང་འཇུག་ཏུ་མ་འདུས་པའི་ལྷ་དང་དཀྱིལ་འཁོར་ནི་འགའ་ཡང་མེད་པ་དང༌། རང་རང་གི་བག་ཆགས་གོམས་འདྲིས་ཀྱི་མཐུ་ལས་ནི་དམ་པ་རིགས་བརྒྱར་མ་ཟད་གཞན་འཆར་བ་ཡང་མ་ངེས་ལ། སྡིག་ཅན་ལ་གཤིན་རྗེའི་སྐྱེས་བུར་སྣང་ཡང་རང་ཉིད་ཀྱི་ལས་སྣང་དུ་ཟད་མོད། དོན་ལ་ནི་གང་དང་གང་ལྟར་ཤར་ཡང་རང་སྣང་ཉིད་དུ་ཤེས་དགོས་པ་ནི་གནད་དམ་པའོ། །གཞན་ཡང་ཇི་སྐད་དུ་སྡོམ་འབྱུང་ལས།
རྣལ་འབྱོར་པ་རྣམས་འཕོ་བའི་ཚེ། །
ཁྲག་འཐུང་ལ་སོགས་རྣལ་འབྱོར་མས། །
མེ་ཏོག་སྣ་ཚོགས་ལག་ན་ཐོགས། །
རྒྱལ་མཚན་བ་དན་སྣ་ཚོགས་དང༌། །
རོལ་མོའི་སྒྲ་ནི་སྣ་ཚོགས་ཀྱིས། །
འཆི་བ་ཞེས་བྱ་རྣམ་རྟོག་སྟེ། །
མཁའ་སྤྱོད་གནས་སུ་ཁྲིད་པར་བྱེད། །
ཅེས་གསུངས་པ་འདིའང་རྙིང་ལུགས་ཀྱི་ཆོས་ཉིད་བར་དོ་དང་དགོངས་པ་མཐུན་པར་སྣང་ངོ༌། །ལར་ཅིར་སྣང་ལྷ་དང་བླ་མའི་རོལ་པ་དང༌། དེ་ཡང་རང་རིག་དང་གཉིས་མེད་རོ་མཉམ་ཆེན་པོར་རྟོགས་པའི་གང་ཟག་ལ་ནི་འདི་ཕྱི་བར་དོ་ཁྱད་མེད་དུ་ཆོས་ཉིད་བདེ་བ་ཆེན་པོའི་ཞིང་ལས་མ་གཡོས་མོད་ཀྱི། གཞན་ནི་མཁའ་སྤྱོད་གླུ་ཕྲེང་དུ། མདང་རྨི་ལམ་གཉིད་ཀྱི་འཁྲུལ་ལུགས་ཀྱིས། །སང་བར་དོ་འབྱོངས་པར་དཀའ་མོར་མཆི། །ཞེས་གསུངས་པ་འདི་ཁོ་ན་ཉིད་དེ། ད་ལྟ་ལུས་ངག་ཡིད་རྣམས་ལྷན་ཅིག་རང་དབང་ཐོབ་དུས་འདིར། འཁྲུལ་པ་ཨ་འཐས་ཡང་འཐས་ལ་ཞེན་པས་ཉིན་མཚན་འདའ་ལུགས་འདི་འདྲ་ལ་འཆི་དུས་གནད་གཅོད་ཀྱི་སྡུག་བསྔལ་དང་འཇིགས་སྐྲག་འཁྲུལ་སྣང་རླུང་ལྟར་འཚུབས་དུས་དེ་འདྲར་ཐུགས་དམ་གྱི་སླེབས་རེ་ཨ་ཐང་ཆད་པར་གདའ་བས། དེས་ན་གཏན་གྱི་དོན་ཆེན་ད་ལྟ་ནས་གྲབས་ཚུད་ཅིག་ཅིས་ཀྱང་དགོས་པར་སེམས་སོ། །འདིར་སྨྲས་པ།
གཞི་བདེ་གཤེགས་སྙིང་པོའི་གནས་ལུགས་དང༌། །
ལམ་རང་བྱུང་ཆོས་སྐུའི་རང་འགྲོས་དང༌། །
འབྲས་དྲི་བྲལ་མངོན་གྱུར་སངས་རྒྱས་གསུམ། །
དོན་དབྱེར་མེད་ད་ལྟའི་རིག་པ་གཅིག །
དེ་ཡིན་ཀྱང་དབུལ་པོའི་ཁྱིམ་གཏེར་བཞིན། །
དུས་ཐོག་མེད་ད་བར་ངོ་མ་ཤེས། །
དེས་ཤེས་ཀྱང་རང་བབས་མི་སྐྱོང་བར། །
བློ་འཁྲུལ་ཞེན་མང་པོས་བསླད་པ་ཕུང༌། །
དེ་ཡིན་ལུགས་ཀྱི་རང་ངོ་རིག་ཐོག་ཏུ། །
སྒོམ་བློས་བྱས་ཀྱི་འཇུར་བུས་མ་བཅིངས་པར། །
སེམས་གང་ཤར་གྱི་ངོ་བོ་ཡེངས་མེད་སྐྱོང༌། །
དེས་བར་དོ་ཀུན་བཙན་ཆོད་དུ་འགྱུར་ཏེ་མཆི། །
ཞེས་པ་ཡང་བར་སྐབས་ཀྱི་ཚིགས་སུ་བཅད་པའོ། །
དོན་བཞི་པ་སྲིད་པ་ལས་ཀྱི་བར་དོའི་རང་བཞིན་འཆད་པ་ལའང་གསུམ་གྱི་དང་པོ་ངོ་བོ་ངོས་བཟུང་བ་ནི།
དེ་ཡང་རྫོགས་ཆེན་གྱི་རྣལ་འབྱོར་པ་རབ་འབྲིང་རྣམས་ནི་སྔར་བཤད་པའི་བར་དོ་གོང་མ་དེ་དག་ཏུ་གྲོལ་ལ། ཐ་མའི་རྣལ་འབྱོར་ཚེ་འདིར་ངོ་སྤྲོད་ཀྱི་སྒོ་མཐོང་ཡང་གྲོལ་བར་མ་ནུས་པ་དང༌། སྲིད་པ་བར་དོའི་སྣང་བ་རྨི་ལམ་ཙམ་ཞིག་མཐོང་བས་རྐྱེན་བྱས་ཏེ། སྔར་གྱི་གདམས་པ་དྲན་པའི་མཐུ་དང་ཆོས་ཉིད་བདེན་པའི་བྱིན་རླབས་ཀྱིས་རང་བཞིན་སྤྲུལ་པའི་ཞིང་དུ་པདྨ་ལས་བརྫུས་ཏེ་སྐྱེས་ནས་རྨི་ལམ་སད་པ་ལྟར་དྲན་པའི་ཏིང་འཛིན་རྙེད་པར་འགྱུར་ཏེ། ཤར་མངོན་པར་དགའ་བའི་ཞིང་དུ་མི་བསྐྱོད་རྡོ་རྗེ་རིགས་ཀྱི་སྤྲུལ་པའི་ཞལ་མཐོང༌། ལྷོ་དཔལ་དང་ལྡན་པར་རིན་ཆེན་རིགས་ཀྱི་སྤྲུལ་པས་དབང་བསྐུར། ནུབ་པདྨ་བརྩེགས་པར་འོད་དཔག་མེད་ཀྱི་སྤྲུལ་པས་ལུང་བསྟན། བྱང་ལས་རབ་གྲུབ་པར་འཕྲིན་ལས་རིགས་ཀྱི་སྤྲུལ་པས་བག་ཆགས་སྦྱངས། དབུས་ཕྱོགས་འཁོར་བ་ཡོངས་སྒྲོལ་གྱི་ཞིང་དུ་དཔལ་ཧེ་རུ་ཀ་ཁྲོ་བོ་འདུས་པའི་དཀྱིལ་འཁོར་དུ་ཤེས་བྱའི་སྒྲིབ་པ་ཕྲ་མོ་ཚུན་ཆད་ཟད་པར་བྱས་ཏེ། ལོ་ལྔ་བརྒྱ་ན་ཆོས་སྐུ་ཀ་དག་ཆེན་པོར་སངས་རྒྱས་ཤིང་སྤྲུལ་པ་དུ་མས་འགྲོ་བའི་དོན་བྱེད་ལ། གང་ཟག་འགའ་ཞིག་ནི་ཕྱོགས་བཞིའི་ཞིང་ཁམས་དེ་དག་གང་རུང་གཅིག་ཁོ་ནར་དབང་བསྐུར་ལུང་བསྟན་དབུགས་དབྱུང་ཐོབ་ནས་སངས་རྒྱས་པ་དག་ཀྱང་འབྱུང་བ་སྟེ། མདོར་ན་འདིའི་རིགས་ཀྱི་གང་ཟག་དེ་ལ་ནི་སྲིད་པ་བར་དོའི་སྣང་བ་ཡུད་ཙམ་འཆར་ཡང༌། དེའི་སྡུག་བསྔལ་རྣམས་མི་མྱོང་ཞིང་མངལ་སྒོར་མི་འཇུག་པར་ཞིང་ཁམས་ཟིན་པ་ཡིན་ཚེ་སྲིད་པ་བར་དོ་དངོས་སུ་མི་བཞེད་དེ། རྒྱུད་ཉི་ཟླ་ཁ་སྦྱོར་ལས།
འདི་མཐོང་དབང་པོ་ཐ་མ་ལ། །
བར་མ་དོ་ཉིད་སྣང་འགྱུར་རམ། །
འོན་ཏེ་མི་སྣང་བའམ་ཅི། །
སྟོན་པ་གསུངས་པ་དེ་སྣང་སྟེ། །
རང་གར་འཛིན་པའི་བག་ཆགས་ཟད། །
རང་བཞིན་སྤྲུལ་པར་དབུགས་ཕྱུང་སྟེ། །
བར་དོ་མེད་པར་སངས་རྒྱས་ཉིད། །
ཅེས་གསུངས་ལ། སྲིད་པ་བར་དོ་དངོས་དེ་གང་ཡིན་ཞེ་ན། ལུས་སེམས་གྱེས་ནས་ཆོས་ཉིད་འོད་གསལ་སྒྲ་འོད་ཟེར་གསུམ་སོགས་རང་ངོ་མ་ཤེས་པས་ཡལ་ཞིང༌། འཁྲུལ་པའི་བག་ཆགས་ལངས་པ་ནས་མགོ་བཟུང་སྟེ། ཕྱི་མའི་མངལ་དུ་མ་ཆུད་ཀྱི་བར་སྐབས་དེ་དག་སྲིད་པ་ལས་ཀྱི་བར་དོ་ཞེས་ཟེར་བའོ། །
གཉིས་པ་དེ་དག་འཆར་ཚུལ་རྒྱས་པར་བཤད་པ་ལ།
དེ་ཡང་གང་ཟག་ཐ་མལ་པ་རྣམས་གདམས་པ་ཟབ་མོའི་གནད་དང་ནི་མ་ལྡན། ལས་སྒྲིབ་ཤས་ཆེ་བས་འཕོ་བའི་མན་ངག་སོགས་ཀྱི་མཚམས་སྦྱོར་དང་རྟེན་འབྲེལ་འགྲིག་པ་ཡང་དཀའ་ལ། གལ་ཏེ་འཕོ་བ་བཏབ་ཀྱང་ངེས་ཤེས་དང་གོམས་འདྲིས་མེད་ཚེ་དམིགས་ཡུལ་དེར་འཕོ་ཐུབ་པ་ཡང་ཤིན་ཏུ་དཀའ་བའི་དབང་གིས་ཐོག་མར་ཐིམ་རིམ་རྣམས་ཀྱི་ཟུག་རྔུ་ཉམས་སུ་མྱོང་ཞིང་སླར་གཞིའི་འོད་གསལ་འཆར་བ་དེ་ལ་ཕལ་པ་རྣམས་བརྒྱལ་བ་ཞེས་ཀྱང་ཟེར་ལ། རང་ངོ་མ་ཤེས་པས་བརྒྱལ་བ་ལྟ་བུ་ཞིག་བྱས་ནས་མཐར་ཁམས་དཀར་དམར་སྟེང་འོག་གི་སྒོ་གཉིས་སུ་འཐོན་སྐབས་རྣམ་ཤེས་ཉིད་ཀྱང་ལས་རླུང་གིས་བསྐྱོད་དེ་སྒོ་དགུ་གང་རུང་གཅིག་ཏུ་འཐོན་པར་འགྱུར་ལ། འདི་དུས་ཆོས་ཉིད་ཀྱི་རང་སྒྲ་ལ་ནི་དངངས། འོད་གསལ་གྱི་སྣང་ལ་ནི་སྐྲག ཐུགས་རྗེའི་ཟེར་ཐག་ལ་ནི་འབྲོས། ཡེ་ཤེས་རང་བྱུང་གི་ལྷ་ཚོགས་ལ་ནི་གཤིན་རྗེའི་ལས་མཁན་དུ་མཐོང་བས་འཇིགས། ལྷུན་གྲུབ་རིན་པོ་ཆེའི་ཞིང་གི་བཀོད་པ་འཁོར་འདས་ཀྱི་སྣང་བ་ཐམས་ཅད་མེ་ལོང་གི་གཟུགས་བརྙན་ལྟར་བཀྲ་ལམ་མེ་མཐོང་ཡང༌། ཡར་སྐུ་གསུམ་དག་པའི་ཞིང་ཁམས་རྣམས་ལ་ནི་མིག་གིས་བལྟ་ཡང་མི་ཕོད། མར་རིགས་དྲུག་འཁོར་བའི་སྣང་ཚུལ་དག་ལ་སྔར་ཞེན་གྱི་བག་ཆགས་ངན་གོམས་མཐུ་བལྟས་པའི་དབང་གིས་ཡིད་འཇུག་པར་བྱེད་དོ། །
དེ་ཡང་སྔར་རང་བཞིན་བརྒྱད་ཅུའི་རྟོག་པ་དང་འབྱུང་བའི་རླུང་རྣམས་གཞི་ལ་ཐིམ་པའི་གནད་ཀྱིས། རང་བཞིན་གནས་ལུགས་ཀྱི་འོད་གསལ་རྣམས་ཤར་ཡང་ངོ་མ་ཤེས་པའི་མཐུས། ད་ནི་སླར་མ་རིག་པ་ཁྱབ་བྱེད་ཀྱི་རླུང་ལས། རླུང་གི་རླུང་ཚུར་བྱུང༌། དེ་ལས་མེའི་རླུང་དང༌། དེ་ལས་ཆུ་རླུང༌། དེ་ལས་ས་རླུང་བྱུང་སྟེ། འཁོར་བར་འདུ་བྱེད་པ་དང་རྣམ་པར་ཤེས་པ་གསལ་དུ་གསལ་དུ་སོང་བས་གཏི་མུག་ལས་གྱུར་པའི་རྟོག་པ་བདུན་པོ་ལངས། དེ་ལས་ཀྱང་འཁྲུལ་རྟོག་རགས་སུ་རགས་སུ་སོང་བས་འདོད་ཆགས་ཀྱི་རྟོག་པ་བཞི་བཅུ་དང་ཞེ་སྡང་གི་རྟོག་པ་སོགས་གསུམ་པོ་ཐམས་ཅད་ལངས་ཤིང༌། ཁམས་ལྔའི་རླུང་དང་རྣམ་ཤེས་ཟུང་འབྲེལ་དུ་གྲུབ་པའི་མཐུ་ལས་ཡིད་ཀྱི་ལུས་དབང་པོ་ཀུན་ཚང་བའི་སྣང་བ་ཅན་གཅིག་ཏུ་ཤར་ཏེ། ལུས་ལ་འོད་ཅུང་ཟད་དང་ལྡན་པ་ཟས་སུ་དྲི་ཟ་ཞིང་གཞན་སེམས་ཤེས་པའི་མངོན་ཤེས་ཕྲ་མོ་ཡོད་པ། མའི་མངལ་དང་རྡོ་རྗེ་གདན་མ་གཏོགས་སྟོང་གསུམ་ཀུན་ཏུ་ཡིད་ལ་བསམ་པ་ཙམ་གྱིས་བགྲོད་ཐུབ་པ། མངོན་ཤེས་ཅན་དང་རང་གི་རིགས་མཐུན་བར་དོའི་འགྲོ་བ་རྣམས་ཕན་ཚུན་མཐོང་ལ་ལུས་ཅན་གཞན་གྱིས་མི་མཐོང་བ་དེ་ལྟ་བུར་ཀྲོངས་ཀྱིས་གྱུར་ཏེ། དེ་སྐབས་ནི་རང་གི་སྔར་གྱི་རོ་སོགས་མཐོང་ཡང་ད་དུང་རང་ཉིད་ཤི་བ་ནི་མི་ཤེས་ལ། རང་གི་ཁང་ཁྱིམ་ནོར་རྫས་ཡོ་བྱད་སོགས་ལ་ཞེན་པ་ཆེན་པོས་བདག་ཏུ་གཟུང་བར་བྱེད་ཅིང༌། གྲོགས་དང་ཉེ་འཁོར་རྣམས་ཀྱིས་རང་ཉིད་ཀྱི་དངོས་པོ་ལོངས་སྤྱོད་པ་སོགས་ལ་ཕངས་སེམས་དང་ཁོང་ཁྲོ་སྔོན་ལས་རགས་པ་མང་པོ་བྱེད་ཀྱང་ཁོང་རྣམས་ཀྱིས་ནི་མི་ཤེས། ནང་གི་དྭངས་མ་ཁམས་དཀར་དམར་མེད་པའི་གནད་ཀྱིས་ཕྱི་རོལ་གང་དུ་ཕྱིན་ཀྱང་ཉི་ཟླའི་སྣང་བ་མེད་པ་དང༌། བཀྲེས་སྐོམ་གྱིས་རབ་ཏུ་གདུངས་ཀྱང་བཟའ་བཏུང་མ་བསྔོས་པ་ལ་སྤྱོད་དབང་མེད་པ་དང༌། རྟེན་གཞི་ལུས་དངོས་མེད་པའི་གནད་ཀྱིས་བྱ་སྒྲོ་རླུང་ཁྱེར་ལྟར་རང་དབང་མེད་པར་ཡད་ཡུད་ཕྱོད་ཕྱོད་དུ་འཁྱམས་ཤིང་སྡུག་བསྔལ་ཚོར་བ་གཞན་ལས་རག་པ་འབྱུང༌།
གཞན་ཡང་དེའི་ཚེ་མ་ངེས་པའི་རྟགས་དྲུག་འཆར་ཏེ། གནས་ལ་ངེས་པ་མེད་པར་ཡུད་ཙམ་རེ་ལ་འཕོ་འགྱུར་བྱེད་ཅིང༌། ཁང་སྟོང་གྲོག་པོ་ཕུག་རྡུགས་བྲག་ཕུག་སོགས་ངེས་མེད་དུ་སྡོད་པར་སྣང་བ་དང༌། རྟེན་ལ་ངེས་མེད་ཟུག་རྔུའི་ངལ་སྟེགས་མཆོད་རྟེན་རྩ་བརྒྱད་ལ་སོགས་བརྟེན་པ་དང༌། སྤྱོད་པ་ངེས་མེད་སྐད་ཅིག་རེ་ལ་སྣ་ཚོགས་བྱེད་པ་དང༌། ཁ་ཟས་ངེས་མེད་རིགས་དྲུག་གི་ཟས་བཟང་ངན་སྣ་ཚོགས་མཐོང་ཡང་མ་བསྔོས་པར་མི་ཐོབ་པ་དང༌། གྲོགས་ངེས་མེད་ལྷ་དང་འདྲེ་སྲིན་བར་དོའི་སེམས་ཅན་སྣ་ཚོགས་དང་ཡུད་རེ་འཕྲད་ཅིང་འགྲོགས། སྣང་ཚུལ་ངེས་མེད་ཡིད་ཀྱི་འཆར་སྒོ་བདེ་སྡུག་རྣམ་པ་སྣ་ཚོགས་སྐད་ཅིག་རེ་ལ་འགྱུར་ལྡོག་བྱེད་ཅིང༌། འཇིགས་སྐྲག་འཁྲུལ་སྣང་ལ་མི་འབྱུང་བའི་སྣ་མེད་པ་མང་པོ་འཆར་བར་འགྱུར་རོ། །གཞན་ཡང་འཇིགས་པའི་དགྲ་བཞི་ཞེས་བྱ་བ། ས་རླུང་ལོག་པའི་རྐྱེན་གྱིས་རང་སྣང་དུ་རི་ཉིལ་བའམ་ཁང་པ་རྡིབ་པའི་འོག་ཏུ་ཚུད་པའི་སྣང་བ་དང༌། ཆུ་རླུང་ལོག་པས་ཆུ་ཆེན་པོའི་ཀློང་དུ་ཁྱེར་བའམ། མཚོ་ཆེན་དུ་བྱིང་བའི་ཉམས་སྣང་དང༌། མེ་རླུང་ལོག་པས་ནགས་ཚལ་ལམ་ཁང་ཁྱིམ་ཚིག་པའི་དཀྱིལ་དུ་བསྲེག་པའི་སྣང་བ་དང༌། རླུང་གི་རླུང་ལོག་པས་རླུང་འཚུབ་དྲག་པོས་ཁྱེར་བའི་སྣང་བ་སོགས་འབྱུང་ཞིང༌། ཉོན་མོངས་དུག་གསུམ་གྱི་བག་ཆགས་རང་གཟུགས་ལས་གྲུབ་པའི་ཡ་ང་བའི་གཡང་ས་ཆེན་པོ་དཀར་དམར་ནག་གསུམ་སྣང་བ་རུ་ལྷུང་བའི་སྡུག་བསྔལ་དང༌། ཆར་ལྷགས་ཀྱིས་བརྡུང་བ་དང༌། རྣག་ཁྲག་གི་སེར་བ་འབབས་པ་དང༌། ཤ་ཟ་སྲིན་པོ་གཅན་གཟན་འཇིགས་རུང་མང་པོས་འདེད་པའི་སྣང་བ་དང༌། ཁྱད་པར་ཉ་པ་རྔོན་པ་བཤན་པ་སོགས་ཚེ་འདིར་སྡིག་ཆེན་གྱི་ལས་གང་དང་གང་ལ་བསགས་པ་དེ་དང་དེ་དག་མང་པོས་ཚུར་བརྡེག་བརྡུང་གསོད་གཅོད་ཀྱི་འཁྲུལ་སྣང་ཤས་ཆེར་འབྱུང་ལ། མདོར་ན་བདུན་ཕྲག་གཅིག་ནས་ཞེ་དགུའི་བར་རམ། ལ་ལ་དག་ལོ་ཟླའི་བར་དུ་མར་སྲིད་པ་བར་དོའི་སྡུག་བསྔལ་མྱོང་བའང་ཡོད་ལ། ཕལ་ཆེར་ནི་བདུན་ཞག་མ་ཚང་གི་རིགས་ལ་སྡོད་པ་ཤས་ཆེན་ཞིང༌། ཞག་བདུན་བདུན་ལ་འཆི་ཐེངས་རེ་བྱེད་པའི་སྣང་བ་དང༌། ཟུག་རྔུའི་ཚོར་བ་ཉམས་སུ་མྱོང་བར་འགྱུར་བ་དང་མདོར་ན་བར་དོ་འདིར་ཇི་ཙམ་གནས་པའི་ཕྱེད་ནི་ད་ལྟའི་ལུས་དང་སྐྱེ་བ་དེའི་བག་ཆགས་བྱེད་ཅིང་ཕྱེད་ཕན་ཆད་ནས་སྐྱེ་བ་རྗེས་མ་དེའི་སྣང་བ་ཤས་ཆེར་འགྱུར་བའོ། །ཕྱེད་ཙམ་དེ་ཤེད་དུ་གཤིན་ཡུལ་སྐྱ་མོའི་གླིང་ན་གཤིན་རྗེ་ཆོས་རྒྱལ་ལ་ལས་མཁན་འཇིགས་སུ་རུང་བ་མང་པོའི་འཁོར་གྱིས་བསྐོར་བའི་མདུན་དུ་སླེབས་ནས་ལྷན་སྐྱེས་ཀྱི་ལྷ་དང་འདྲེས་རྡེའུ་དཀར་ནག་བཤར་ཏེ་དགེ་སྡིག་གི་ཤན་འབྱེད་བྱེད་པའི་སྣང་བ་ཡང་འབྱུང་བར་བཤད་ལ། ལར་ཕྱེད་མཚམས་ཕན་ཆོད་དེ་ནས་བརྩམས་ཏེ། ལས་རླུང་དང་དུག་ལྔའི་བག་ཆགས་ཀྱི་རྟེན་འབྲེལ་རང་གདངས་ལས་རིགས་དྲུག་གི་སྐྱེ་གནས་ཀྱི་སྔ་རྟགས་སུ་རྣམ་བྱང་འོད་ཀྱི་ལམ་ལྔ་གང་རུང་འབྱུང་སྟེ། དེ་ཡང་ལྷར་སྐྱེ་ན་འོད་ལམ་དཀར་པོ་བཀྲག་མེད་ཀྱི་སྣང་བ་དང༌། དེ་བཞིན་དུ་ལྷ་མ་ཡིན་ལ་དམར་པོ། མི་ལ་སྔོན་པོ། དུད་འགྲོ་ལ་ལྗང་གུ། ཡི་དྭགས་ལ་སེར་སྐྱ་རྣམས་འཆར་ལ། དམྱལ་བར་སྐྱེ་བའི་ལས་ཅན་ཡིན་ན་མར་གྱི་ཟང་ཐལ་མ་གཏོགས་འདི་སྐབས་སུ་སྡོད་པ་མི་འབྱུང་བར་ཡང་གསུངས་ཤིང༌། གཞུང་ལ་ལར་ནི་འོད་ལམ་དུད་ཁ་ལ་ཟིན་ན་དམྱལ་བར་སྐྱེ་བ་ཡང་བཤད་པས་ངེས་པ་མེད་པར་མངོན་ཅིང༌། ཡང་ཐོས་གྲོལ་ལས་ནི་འོད་ལམ་འདི་དག་གོང་གི་ཡེ་ཤེས་བཞི་སྦྱོར་གྱི་འོད་དང་རིགས་ལྔའི་ལྷ་ཚོགས་ཤར་སྐབས་སུ་ལྷན་ཅིག་འབྱུང་བར་གསུངས་པ་ནི་གང་ཟག་གི་རིགས་ལ་དགོངས་པ་ཡང་ཡིན་མོད་ཀྱི། ལར་ཡང་ཉོན་མོངས་པ་དུག་ལྔ་པོ་ལམ་མ་ལྷོངས་ཤིང་མ་རྟོགས་པའི་ངོར་ནི་འགྲོ་དྲུག་གི་ལམ་སྣང་དང་སྐྱེ་གནས་རྣམས་འཆར་ལ། དེ་དག་ཡེ་ཤེས་ལྔའི་རང་བཞིན་དུ་རྟོགས་པའི་རྣལ་འབྱོར་རྣམས་ཀྱི་ངོར་ཡེ་ཤེས་འོད་ལྔ་དང་རྒྱལ་བ་རིགས་ལྔར་ཤར་ནས་དེ་དག་གི་ངོ་བོར་གྲོལ་བ་ལ་དགོངས་ཤིང༌། གཞན་ཡང་དེ་སྐབས་སུ་ཐོས་གྲོལ་སོགས་ལས། ཞག་དང་པོར་རྒྱལ་བ་མི་བསྐྱོད་པ་གཙོ་འཁོར་རྣམས་འཆར་བ་དང༌། གཉིས་པ་ལ་རིན་འབྱུང་སོགས་ཞག་གྲངས་རིམ་པ་ལྟ་བུར་དགོངས་ཅན་དུ་གསུངས་པ་འདི་ལ་ཉིན་ཞག་དངོས་ཡིན་པར་བསམ་མཁན་མང་ཡང་མ་ཡིན་ཏེ། འདི་ནི་གོང་དུ་བརྗོད་པ་བཞིན་བསམ་གཏན་གྱི་ཞག་ཡིན་ཚེ་ཕལ་པ་རྣམས་ལ་ཡུད་ཙམ་ཞིག་ལས་མི་འཆར་བར་ཤེས་པར་བྱའོ། །དེ་ལྟར་གོང་གི་འཕྲོ་བཞིན་རྣམ་བྱང་ལྔ་གང་རུང་ལ་ཟིན་པར་གྱུར་ཚེ་རང་ཉིད་ཤི་བ་ཡང་ཤེས་ལ། བར་དོའི་ཡིད་ལུས་དེས་རབ་ཏུ་སྐྱོ་སྟེ་སྐྱེ་གནས་འཚོལ་བའི་འདུན་པ་ཁོ་ན་བྱེད་པར་འགྱུར་ཞིང༌། དེའི་དབང་གིས་རིགས་དྲུག་གང་དུ་སྐྱེ་འགྱུར་གྱི་ལས་ཡོད་པ་དེ་དང་དེའི་སྣང་བ་སོ་སོར་འཆར་བ་སྟེ། ལྷར་སྐྱེ་ན་གཞལ་ཡས་ཁང་དུ་འགྲོ་བའི་སྣང་བ་དང༌། ལྷ་མ་ཡིན་ལ་འོད་ཀྱི་འཁོར་ལོ་ལྟ་བུའམ། འགའ་ཞིག་ལ་ནི་དམག་འཁྲུག་གི་དཀྱིལ་དུ་འགྲོ་བའི་སྣང་བ་འབྱུང༌། བྲག་ཕུག་གམ་གྲོག་སྟོང་འཇག་སྤྱིལ་སོགས་སུ་མཐོང་ན་བྱོལ་སོང་དང༌། སྡོང་སྡུམ་དང་ནགས་ཁྲོད་དམ་རེ་ཕྱར་གྱི་སྣང་བ་ལྟ་བུས་ཡི་དྭགས་དང༌། དམྱལ་བ་ལ་ནི་ས་དོང་ནག་པོར་དབང་མེད་དུ་འཁྲིད་པ་དང༌། ལྕགས་ཀྱི་གྲོང་ཁྱེར་ལྟ་བུར་འགྲོ་བའི་སྣང་བ་དང༌། ལ་ལ་ཞིག་ལ་ནི་གླུ་དབྱངས་དང་རྩེད་འཇོ་དང་གྲོགས་མཛའ་བས་འབོད་པར་སྣང་བ་ལ་ཞེན་ནས་ཕྱིན་པས་དམྱལ་བར་སྐྱེ་བ་ཡང་ཡོད་དོ། །
མི་རྣམས་ལ་ནི་སོ་སོར་སྣང་ཚུལ་སྣ་ཚོགས་ཏེ་ངང་པ་ཕོ་མོས་བརྒྱན་པའི་མཚོ་མཐོང་ན་ཤར་གྱི་ལུས་འཕགས་གླིང་དུ་སྐྱེ་བ་དང༌། རྟ་ཕོ་མོ་རྒྱུ་བའི་མཚོ་ལས་བྱང་སྒྲ་མི་སྙན་དང༌། བ་ལང་གིས་བརྒྱན་པའི་མཚོ་ལས་ནུབ་བ་ལང་སྤྱོད་དང༌། འཛམ་གླིང་འདིར་ཡང་ན་བུན་ལྟ་བུའི་གསེབ་ཏུ་འགྲོ་བ་སྙམ་བྱེད་ན་མི་ཁོམ་པའི་གནས་སོགས་མི་ལུས་ཙམ་པོ་བར་སྐྱེ་ལ། ཁང་བཟང་གྲོང་ཁྱེར་དང་སྐྱེ་བོ་མང་པོའི་ཁྲོད་དུ་ཕྱིན་པའི་སྣང་བ་ལས་མི་ལུས་རིན་པོ་ཆེ་ཐོབ་པར་འགྱུར་བ་སྟེ། དེར་ཕ་མ་ཆགས་སྤྱོད་མཐོང་ཚེ་རང་ཉིད་ཕོ་མོ་གང་དུ་འགྱུར་བ་དེ་དང་མཐུན་པའི་ཕ་མ་སོ་སོ་ལ་མིག་སེར་དང་ཆགས་སེམས་སྐྱེས་པའི་རྐྱེན་གྱིས་མཚམས་སྦྱར་ཏེ་མངལ་དུ་འཇུག་པར་འགྱུར་ལ། གཞན་དུ་རྫུས་སྐྱེས་དྲོད་གཤེར་སྐྱེས་པ་སོགས་ཀྱི་རིགས་རྣམས་ཀྱང་གནས་དེ་ཉིད་ལ་ཆགས་སྡང་གི་རྣམ་རྟོག་གང་རུང་ཞིག་གིས་རྐྱེན་བྱས་ནས་ཞུགས་པ་འགྱུར་བ་ཉིད་དོ། །
གསུམ་པ་གདམས་ངག་གི་ལམ་ཁྱེར་བཤད་པས་འགག་བསྡུ་བ་ནི།
དེ་ལྟ་བུ་ཉམ་ང་ཞིང་འཇིགས་སུ་རུང་བའི་སྡུག་བསྔལ་ཟོ་ཆུའི་འཁྱུད་མོ་ལྟ་བུར་ཡང་ཡང་རྒྱུན་མི་འཆད་དུ་འཁོར་བར་འགྱུར་བའི་རྟེན་འབྲེལ་བཅུ་གཉིས་ཀྱི་འཁོར་ལོ་འདི་ད་རེས་ནས་རྒྱུན་ཆོད་པ་ཞིག་ཅིས་ཀྱང་དགོས་ཕྱིར། གོང་དུ་ཡང་ཡང་བརྗོད་པ་ལྟར་གདམས་པའི་གནད་ལ་ད་ལྟ་ནས་གོམས་དགོས་ཤིང༌། མཆོག་ཏུ་རང་སེམས་ལ་རང་དབང་ཐོབ་པའི་ཉམས་ལེན་དྲན་རིག་དང་མ་བྲལ་ན་གདམས་པ་འདི་ཁོ་ནས་ཆོག་གིས། ཨོ་རྒྱན་རིན་པོ་ཆེ་ཉིད་ཀྱི་ཞལ་ནས། དེ་ཡང་བར་དོའི་སྐབས་སུ་སྐད་ཅིག་མ་ལ་ངོས་ཟིན་ཙམ་གྱིས་བརྟན་པ་ཐོབ་པའི་རྒྱུ་མཚན་ཅི་ཡིན་སྙམ་ན། ད་ལྟ་ནི་སེམས་རིག་ལས་རླུང་གི་རྒྱར་འཐུམས། ལས་རླུང་གདོས་བཅས་ཤ་ཁྲག་གི་རྒྱར་འཐུམས་པས་རང་དབང་མ་ཐོབ་ལ། ལུས་འདི་བེམ་རིག་བྲལ་ནས་ཕྱི་མའི་ལུས་རྒྱར་མ་འཐུམས་པའི་བར་དེར་རླུང་སེམས་ཆོ་འཕྲུལ་དང་བཅས་པ་ལ་དངོས་ཅན་གྱི་རྟེན་མེད་ཅིང༌། དེ་ལ་གདོས་བཅས་ཀྱི་རྟེན་མེད་ཚེ་རང་དབང་བསྒྱུར་ཏེ་ངོས་ཟིན། ངོས་ཟིན་ཙམ་དེས་བརྟན་པ་ཐོབ་ནུས་པ་ནི། དཔེར་ན་བསྐལ་པའི་བར་གྱི་མུན་ནག་ལ། སྒྲོན་མེ་སླེབས་ན་སྐད་ཅིག་ལ་སེལ་བ་ལྟར་འགྱུར་བའོ། །བར་དོར་ད་ལྟ་ངོ་སྤྲོད་པའི་དུས་ལྟར་ཟིན་ན་འཚང་རྒྱ་བ་ལ་ཐེ་ཚོམ་མེད་དོ། །དེ་བས་ད་ལྟ་ནས་གོམས་འདྲིས་སུ་བྱའོ། །ཞེས་གསུངས་སོ། །
ཁྱད་པར་དུ་རྨི་ལམ་དང་བར་དོ་སྦྱང་བ་ཐམས་ཅད་ཀྱི་གནད་འགག་གཙོ་བོར་འདུན་པ་ཁོ་ན་གལ་ཆེ་ཆེ། དེ་ལ་ནི་ད་ལྟ་ཅི་བྱེད་ཐམས་ཅད་རྨི་ལམ་སྒྱུ་མའི་ཚུལ་དང༌། བདག་ཤི་ནས་བར་དོར་སླེབས་འདུག སྣང་བ་ཅི་ཤར་འདི་ཐམས་ཅད་བར་དོའི་སྣང་བ་ཡིན། འདི་ལ་ཉམས་ལེན་གྱི་གནད་འདི་དང་འདི་བཞིན་བྱ་སྙམ་པའི་དྲན་འདུན་བར་མ་ཆད་པ་ཡོད་ན་བར་དོ་མི་འབྱོང་པའི་ཐབས་མེད་ཀྱང༌། གང་ཟག་ཕལ་མོ་ཆེ་ཀུན་ད་ལྟའི་སྣང་བ་འདི་བདེན་བདེན་པ་ཡིན་ནོ། །མངོན་སུམ་ཡིན་ནོ། །མ་ཤི་བ་ཡིན་ནོ་སྙམ་པའི་ཞེན་པ་ཨ་འཐས་སུ་བྱེད་ལུགས་འདི་འདྲས་ནི་བར་དོ་ཟིན་པའི་ཐབས་རྩ་བ་ནས་ཟད་མོད་ཀྱི། ལར་ཚེ་འདིའི་ཞེན་པ་ཅན་ལ་ཆོས་གང་ཡང་ལམ་དུ་འགྲོ་བ་གང་ནས་ཀྱང་མ་གསུངས་སོ། །དེས་ན་རྗེ་མི་ལས།
ང་འཆི་བ་ཁོ་ནས་འཇིགས་འཇིགས་ནས། །
སེམས་འཆི་མེད་གཉུག་མའི་ངང་དུ་སྦྱངས། །
འཁོར་བ་རང་གྲོལ་གཞི་ཡི་གནས། །
སྙིང་པོའི་དོན་ལ་ངོ་སྤྲོད་གྱིས། །
ནང་རིག་པ་རྟེན་མེད་གཅེར་བུ་འདི། །
འགྱུ་བ་དྭངས་པ་ལྟ་བའི་གདེང༌། །
འོད་གསལ་སྟོང་པ་བློ་ཐག་ཆོད། །
ད་སྐྱེ་ཤི་གཉིས་ལ་ཉམ་ང་མེད། །
ཅེས་གསུངས་པ་ལྟར་འབད་དགོས་ཤིང༌། བྱེ་བྲག་ཏུ་དེ་སྐབས་སུ་རྣམ་བྱང་གི་འོད་གསལ་མ་ཟིན་ཚུན་ཆོད་ནི། འཇིགས་སྐྲག་གི་སྣང་བ་ཅི་ཤར་མཐའ་དག་རང་སེམས་ཀྱི་འཆར་སྒོ་རུ་ཐག་ཆོད་པ་ནི་ཐམས་ཅད་དུ་གཅེས་ལ། ཁྱད་པར་མཉམ་མེད་སྒམ་པོ་པའི་མན་ངག་དག་བཞི་ལམ་ཁྱེར་སོགས་ཀྱང་འདི་དུས་མཆོག་ཏུ་གལ་ཆེ་བར་མངོན་ཅིང༌། གལ་ཏེ་རང་ཉིད་རྨི་ལམ་གྱི་གདམས་ངག་ལ་རྩལ་འཐོན་པ་ཞིག་ཡིན་པའི་ཚེ་ན། ད་ལྟ་རྨི་ལམ་སྤྲུལ་སྒྱུར་རྩལ་སྦྱོང་རྣམས་དང་ཁྱད་པར་དག་པ་ཞིང་སྦྱོང་སོགས་ལ་གོམས་ཚེ། དེ་དག་གི་གནད་དོན་དྲན་པ་ཙམ་གྱིས་གང་འདོད་འགྲུབ་ལ། གོང་དུ་རྫོགས་ཆེན་གྱི་སྐབས་སུ་བཤད་པ་ལྟར་རང་སྣང་དག་པའི་ཞིང་ཁམས་ལ་དབང་ཐོབ་ཅིང་དེར་ཁྱད་པར་གྱིས་ལམ་སྦྱངས་ཏེ་མྱུར་དུ་བྱང་ཆུབ་ཆེན་པོ་མངོན་དུ་འགྱུར་བར་ཚེགས་མེད་པ་དང༌། མཁའ་སྤྱོད་ཞིང་གི་འཕོ་བ་སོགས་འབྱོངས་ཀྱང་འདི་དང་མཚུངས་སོ། །དེ་དག་གང་ལའང་ད་ལྟའི་བག་ཆགས་ངན་གོམས་ཀྱི་མཐུས་ཟང་ཟིང་གཉེན་འཁོར་སོགས་ལ་ཆགས་ཞེན་དང༌། ཤུལ་གྱི་བྱ་བྱེད་བཟང་ངན་གྱི་ཚོགས་གང་མཐོང་ལ་ཆགས་སྡང་གི་རྟོག་པ་མ་ཞུགས་པ་ནི་ནན་ཏར་གལ་ཆེ་བར་འགྱུར་ཚུལ་གྱི་ལོ་རྒྱུས་གཏམ་རྒྱུད་སོགས་ཤིན་ཏུ་མང་བར་མདོ་སོགས་ལས་འབྱུང་ཕྱིར། གང་ལ་ཡང་མ་ཆགས་པར་ཉམས་ལེན་ལ་རྩེ་གཅིག་ཏུ་འབད་པ་དང༌། གལ་ཏེ་རྣམ་བྱང་གི་འོད་གསལ་ཟིན་ཕྱིན་ཆད་དེ་ནས་ཅུང་ཟད་བཟློག་པར་དཀའ་མོད་ཀྱི། འོན་ཀྱང་དེ་ཚེ་སྐྱེ་བ་ཕྱི་མའི་ཕ་མ་སོགས་ཡང་སྲིད་ཀྱི་མཚམས་སྦྱོར་གང་མཐོང་ཡང་རབ་ཀྱིས་ནི་རིག་སྟོང་རྫོགས་ཆེན་ནམ། བདེ་སྟོང་ཕྱག་ཆེན་ལྷན་སྐྱེས་ཡེ་ཤེས་ཀྱི་ངང་དུ་མཉམ་པར་བཞག་ན་མངལ་སྒོ་དགག་པའི་ཐབས་ཀྱི་མཆོག་ཡིན་ཏེ། འདི་ལ་ནི་འཇུག་བྱེད་ཀྱི་མཁན་པོ་དགག་པ་ཞེས་བྱ་ལ། དེ་ཙམ་གྱི་ནུས་པ་མེད་ཀྱང་བསྐྱེད་པའི་རིམ་པ་རྣམ་དག་ལ་ངེས་ཤེས་རྙེད་པ་ཞིག་ཡིན་ན་ནི། དག་པའི་སྒྱུ་ལུས་སམ་སྣང་སྟོང་ཟུང་འཇུག་ཡེ་ཤེས་ཀྱི་སྐུར་ལྡང་ནུས་ནའང༌། བར་དོར་ལོངས་སྤྱོད་རྫོགས་པའི་སྐུ་འགྲུབ་པར་གསར་རྙིང་ཐམས་ཅད་ལས་བཤད་ཅིང༌། འདི་ལ་ནི་བསྐྱེད་རིམ་གྱི་བརྡ་དོན་རྟགས་གསུམ་ཇི་ལྟ་བར་ཤེས་པས་ད་ལྟ་ནས་སྒོམ་པ་གོམས་པ་གཅིག་དགོས་ནའང༌། དེང་སང་ནི་དུས་དབང་གིས་བསྐྱེད་རིམ་པར་རློམ་པ་ཕལ་ཆེར་ཨ་འཐས་སམ་ཀུན་བརྟགས་ཀྱི་བསྐྱེད་རིམ་ལ་ཞེན་པ་ཆེན་པོས་བསྒོམ་ཞིང༌། དེའི་སྒོམ་པ་ཡང་ཚེ་འདིའི་ནད་གདོན་ཞི་བྱེད་དང༌། ཐུན་མོང་གི་ལས་ཚེགས་ཕྲན་བུ་འགྲུབ་པའི་ནུས་པ་འབྱུང་དུ་རེ་བའི་བསམ་པ་ཁོ་ན་མ་གཏོགས། རྫོགས་བྱང་གི་སླད་དུ་ལྷ་སྔགས་ཀྱི་ཉམས་ལེན་དྲི་མེད་བྱེད་མཁན་ནི་ཆེས་དཀོན་པ་སྣང་ཚེ་ཨ་འཐས་ཀྱི་བསྐྱེད་རིམ་དེས་ནི་བར་དོར་གྲོལ་བའི་རྒྱུར་འགྱུར་བ་ལྟ་ཞོག ཡི་དྭགས་ཡི་དམ་གྱི་གཟུགས་ཅན་དུ་སྐྱེས་ཚུལ་གྱི་གཏམ་རྒྱུད་རྣམས་དང་མཚུངས་པར་སེམས་ལ། བསྐྱེད་རིམ་ཚུལ་བཞིན་ཤེས་པ་ཞིག་ཡིན་ན་ཕ་མ་སོགས་ཆགས་སྡང་མིག་སེར་གྱི་ཡུལ་རྐྱེན་གང་མཐོང་དེ་དག་ཡི་དམ་ཡབ་ཡུམ་དུ་བསྒོམ་པས་ཀྱང་སྒོ་འགག་པའི་ཐབས་མཆོག་ཏུའང་འགྱུར་ལ། གལ་ཏེ་བསམ་བཞིན་དུ་མི་ལུས་ཆོས་ལྡན་གྱི་སྐྱེ་བ་ལེན་པར་སྤྲོ་ནའང་རང་དང་ཕ་མ་ལྷར་བསྐྱེད་ཅིང༌། མངོན་བྱང་ལྔ་དང་ཆོ་ག་གསུམ་སོགས་ཀྱི་ཏིང་འཛིན་དང་ལྡན་པས་མངལ་དུ་ཞུགས་ན། ཇི་ལྟར་འདོད་པའི་དོན་འགྲུབ་པར་འགྱུར་བའོ། །
ཡང་གལ་ཏེ་རང་ཉིད་བསླབ་པ་རིན་པོ་ཆེ་ལ་གཅེས་སྤྲས་སུ་བྱེད་པའི་དགེ་སྦྱོང་ཞིག་ཡིན་པའི་ཚེ་ན་སྲིད་པའི་མཚམས་སྦྱོར་གྱི་ཕ་མ་མཐོང་བ་དེའི་ཚེ། རང་ཉིད་ཀྱི་ཚུལ་ཁྲིམས་ལ་འདུན་པ་རྩེ་གཅིག་དང་ལྡན་པས་ཆགས་སྡང་གི་སྣང་བ་དང་བསམ་སྦྱོར་རིང་དུ་སྤངས་ལ། ཞེན་ལོག་ངེས་འབྱུང་གི་ཡིད་བརྟན་པོ་དང་ལྡན་པས་ཀྱང་འཁོར་བའི་གནས་ངན་གྱི་སྒོ་ཁེགས་པར་ནུས་པས། དེ་ལྟ་བུའི་ཞེ་བཅད་ལ་གོམས་པའི་བློ་ཡང་ད་ལྟ་ནས་བསླབ་སྦྱངས་དང༌། གཞན་ཡང་ཉམས་ལེན་དེ་དག་གང་ཡང་མེད་ཀྱང་བར་དོའི་འཇིགས་སྐྲག་གིས་དབང་མེད་དུ་དེད་ཅིང་སྐྱེ་གནས་ངན་པ་དག་ཏུ་འཁྲིས་པ་བྱེད་དགོས་པ་ལྟར་བྱུང་ཚེ། བླ་མ་དང་དཀོན་མཆོག་ལ་ར་མདར་ སྦྲོན་ཅིང་སྐྱབས་སུ་སོང་སྟེ་རྩེ་གཅིག་ཏུ་གསོལ་བ་བཏབ་ན། དེ་དག་གི་ཐུགས་རྗེ་བསླུ་མེད་ཀྱི་མཐུས་འཇིགས་སྐྲག་ལས་གྲོལ་ཞིང་དལ་འབྱོར་ཆོས་ལྡན་གྱི་ལུས་བླངས་ཏེ་རིང་པོར་མི་ཐོགས་པར་བྱང་ཆུབ་ཐོབ་པར་འགྱུར་བ་སྟེ། དེ་ལྟར་འོག་མ་འདི་དག་ལ་ནི་འཇུག་ཡུལ་གྱི་སྐྱེ་སྒོ་དགག་པ་ཞེས་བྱ་བའི་ཐབས་དང༌། ཁེགས་པར་མ་ནུས་ན། སྐྱེ་གནས་འདམས་པའི་ཐབས་སོགས་བསྟན་པ་སྟེ་མདོར་ན་བར་དོའི་གདམས་ངག་གི་སྐབས་དོན་གལ་ཆེ་བ་ཐམས་ཅད་འདི་དག་ཡན་ལ་ཚང་བར་མཆིས་ཤིང༌། གཞན་ཡང་གང་ཟག་ཕལ་པ་སྤྱི་ལ་འཆི་ཁར་གཞོག་གཡས་ས་ལ་ཕབ་པའི་སྤྱི་བོ་ནས་སངས་རྒྱས་ཀྱི་མཚན་དང་གཟུངས་སྔགས་བྱིན་རླབས་ཅན་བསྒྲགས་པ་དང༌། མན་ངག་འགའ་ཞིག་ལས་འབྱུང་བ་བཞིན་རྫས་ཀྱི་འཕོ་བ་དང༌། བྱིན་རླབས་དམ་རྫས་སོགས་མདོར་ན་ངན་འགྲོ་ལས་སྐྱོབ་ཐབས་ཀྱི་རྟེན་འབྲེལ་དུ་མ་དང༌། ཤུལ་དུ་ཡང་རྡོ་རྗེ་ཐེག་པའི་དཀྱིལ་འཁོར་གྱི་ཆོ་ག་རྣམ་དག་དང༌། བདེ་གཤེགས་ཀྱི་གསུང་སྒྲོག་ཁྲུས་ཆོག་དབང་བསྐུར་བྱང་བུ་བཞུ་བ་སོགས་ཀྱི་རིམ་པ་རྣམས་ཀྱང་ཅི་ལྟར་འཛོམ་པ་བགྱིས་ན། རྒྱུ་འབྲས་ཀྱི་རྟེན་འབྲེལ་བསླུ་མེད་དང༌། རྒྱལ་བའི་ཐུགས་རྗེ་དང་ཆོས་ཉིད་ཀྱི་བདེན་པས་ཕན་པ་རླབས་པོ་ཆེར་འགྱུར་བ་གཞིར་བཅས་ལ། འོན་ཀྱང་ཆོ་ག་སོགས་བྱེད་པ་པོ་རྣམས་ཏིང་འཛིན་ཚུལ་དང་ལྡན་པ་ཤེས་མི་ཤེས་ཇི་ལྟར་ཡང་རུང༌། ལོག་པའི་བསམ་སྦྱོར་སོགས་ཚུལ་མ་ཡིན་པའི་བྱེད་སྤྱོད་ལས་ནི་ཚེ་འདས་དེ་ཡི་མངོན་པར་ཤེས་པས་མཐོང་བས་རྐྱེན་བྱས་ཏེ་མཚམས་སྦྱོར་ལམ་མིན་དུ་འགྲོ་བའི་ཉེན་འབྱུང་ཚེ་ལྷག་བསམ་དག་པ་གལ་ཆེ་བ་དང༌། ཁྱད་པར་གཤིན་པོ་ལ་དམིགས་པའི་དགེ་བ་མཆོད་སྦྱིན་སོགས་ལ་བསྙད་ནས་སྲོག་གཅོད་བྱེད་པ་སོགས་ནི་ཕན་པ་བས་གནོད་པ་ཆེན་པོར་འགྲོ་བར་མདོ་རྒྱུད་ཀུན་ནས་གསུངས་ཕྱིར། ཤུལ་དུ་དགེ་བ་ཆེ་ཆུང་གང་བྱེད་སྡིག་དང་མ་འདྲེས་པ་ཁོ་ན་གལ་ཆེ་མོད་ཀྱི། གང་ཞིག་ཉམས་ལེན་ཟབ་མོའི་སྒོར་ཞུགས་པའི་གང་ཟག་རྣམས་ནི་ཤི་བའི་ཤུལ་ན་དགེ་བ་བྱེད་ཀྱང་རུང་མི་བྱེད་ཀྱང་རུང་སྟེ། རང་ཉིད་དེ་དག་ལ་རེ་མི་དགོས་ཙམ་ཞིག་ད་ལྟ་ནས་མི་བྱེད་ན་ཆོས་པའི་དགོས་པ་མེད་པར་འགྱུར་ཏེ། ཨོ་རྒྱན་གྱིས་གསུངས་པ་ལྟར།
མ་ཤིའི་གོང་ནས་དམ་ཆོས་རེམ་ལས་གྱིས། །
མཚན་བྱང་མགོ་ལ་དབང་བསྐུར་བྱེད་ཚེ་ཕྱིས། །
རྣམ་ཤེས་བར་དོར་ཁྱི་ལྷན་བཞིན་དུ་འཁྱམས། །
མཐོ་རིས་འདྲེན་ཏེ་དེ་ལ་དཀའ་ལས་ཡོད། །
ཅེས་གསུངས་པ་དང༌། ཞང་རིན་པོ་ཆེས།
རྨས་ནས་གོ་ཆ་བསྒྱེལ་བ་དང༌། །
འཆི་ཁར་སྡིག་ལ་འགྱོད་པ་དང༌། །
ཤི་ནས་རོ་ལ་དབང་བསྐུར་གསུམ། །
ཡིན་དང་ཡིན་ཏེ་མ་ཕྱིས་སམ། །
ཞེས་གསུངས་པ་ལྟར་འགྱུར་བས། དེས་ན་ལུས་ཐོག་འདི་ལ་འབུང་དགོས་ཤིང༌། གཅིག་དྲིལ་དུ་ཉམས་སུ་ལེན་ནུས་ན་ཆོས་ཀྱི་ཐབས་མི་འགགས་ཏེ། ཕ་དམ་པའི་ཞལ་ནས། ཆོས་མ་ཤེས་ནས་ཕུང་བ་མིན་ཏེ། མ་ནུས་པས་ཕུང་བ་ཡིན། ཡིག་དྲུག་མི་ཤེས་མཁན་ག་ལ་འོངས་ཏེ། དེ་ཡང་འདྲེན་མི་ནུས་པར་འདུག་མོད། ཅེས་གསུངས་ཕྱིར་ངེས་ཤེས་དང་ལྡན་པས་འབད་དགོས་ཏེ། དམ་པ་ཀུན་དགས། ངེས་ཤེས་སྐྱེས་ན་གདམས་པར་མ་གྱུར་མེད། །སྙན་བརྒྱུད་གུད་དུ་མ་འཚོལ་དིང་རི་བ། །ཞེས་གསུངས་པ་ལྟར། རང་ཉིད་གང་ལ་མོས་ཤིང་གོམས་པ་དེ་ལ་ཉམས་ལེན་གནད་དུ་བསྣུན་ནས། རབ་འཆི་བ་ལ་བྲོད་པ། འབྲིང་མི་འཚེར་བ། ཐ་མ་ཡང་མི་འགྱོད་ཙམ་ཞིག་བྱེད་པ་ནི་གལ་པོ་ཆེའི་གནད་ཀྱི་གདམས་པའོ། །
ཀྱེ་མ། ཐོག་མེད་ད་ལྟའི་བར་དུ་འཁོར་བའི་མཚོར། །
རྟག་ཏུ་བྱིང་ཡང་ད་དུང་མི་སྐྱོ་བར། །
ཚེ་འདིའི་འདུན་མ་སྒྲུབ་པའི་ཆོས་གཟུགས་བདག །
བློ་རྒྱུད་དགེ་ལ་སྒྱུར་མཛོད་དཀོན་མཆོག་རྣམས། །
ཆོས་མིན་ཆེད་དུ་ལུས་སྲོག་ཅིར་མི་སེམས། །
ཆོས་ཀྱི་ཕྱིར་དུ་དཀའ་བ་གཅིག་མི་བཟོད། །
སྙིང་སྟོབས་གོ་ལོག་སྨྱོན་པ་ཆུར་མཆོངས་འདྲའི། །
ཆོས་པའི་ཟོལ་གྱིས་ས་སྟེང་ཁྱབ་ལ་གཟིགས། །
བསྟན་པར་རློམ་ཡང་བསྟན་པའི་ཞབས་འདྲེན་ཅིང༌། །
བཙུན་པར་བཅོས་ཀྱང་མི་དགེས་རྒྱུད་ཁེངས་པ། །
དུག་ཚེར་དར་གྱིས་བཏུམས་འདྲའི་མང་ལུགས་འདི། །
ཐུབ་བསྟན་ཉི་མའང་གཤེགས་པའི་ཐུན་འོང་ཙམ། །
དལ་འབྱོར་ལ་ཁའི་ན་བུན་ཡལ་ལ་ཁད། །
མི་ཚེ་རི་གཟར་འབབ་ཆུ་མགྱོགས་ལུགས་ལ། །
ལོ་བརྒྱར་སྡོད་འདྲའི་ཤོམ་ར་མི་ཁོམ་གྱིས། །
འཆི་གྲབས་མྱུར་དུ་ཆུག་དང་ངེས་པར་རན། །
མི་ཁྱུར་མ་ཚུད་དོགས་པའི་འདུན་གྲོས་དང༌། །
རྒས་ཁར་ལྟོགས་ཀྱིས་དོགས་པའི་རྒྱགས་གྲབས་དང༌། །
ཐ་སྙད་ཤེས་རྒྱ་འདོད་པའི་སློབ་གཉེར་སོགས། །
གང་ཡང་བྱེད་པའི་ཁོམ་ལོང་ད་མི་གདའ། །
ཀྱེ་ཧོ། སྣ་ཚོགས་སྣང་བ་རྨི་ལམ་ལྟ་བུ་འདི། །
བདེན་མེད་སྒྱུ་མ་རང་སྣང་ཉིད་ཤེས་པ། །
གང་ལའང་འཛིན་མེད་རང་རིག་བློ་འདས་སྐྱོངས། །
སྐྱེ་གནས་བར་དོའི་ཉམས་ལེན་སྙིང་པོ་ལགས། །
མྱུར་དུ་འཆི་ངེས་གང་གིས་ཕན་པར་དཀའ། །
འཆི་བར་སྣང་བའང་རང་གི་རྣམ་རྟོག་ཙམ། །
རྣམ་རྟོག་བཟོ་མེད་རང་རིག་ཀློང་དུ་སྐྱུར། །
འཆི་ཁ་བར་དོའི་ཉམས་ལེན་སྙིང་པོ་ལགས། །
སྣང་དང་མི་སྣང་བཟང་ངན་འཛིན་པ་སེམས། །
སེམས་ཉིད་ཆོས་སྐུའི་རང་རྩལ་ཅིར་ཡང་འཆར། །
ཤར་ལ་ཞེན་རྟོག་དགག་སྒྲུབ་མི་བྱ་བ། །
ཆོས་ཉིད་བར་དོའི་ཉམས་ལེན་སྙིང་པོ་ལགས། །
འཁོར་བ་རང་སེམས་མྱང་འདས་རང་གི་སེམས། །
བདེ་སྡུག་འཁྲུལ་སྣང་སེམས་ལས་གཞན་མ་གྲུབ། །
རང་སེམས་རང་དབང་རང་གིས་བསྒྱུར་བ་ནི། །
སྲིད་པ་བར་དོའི་ཉམས་ལེན་སྙིང་པོ་ལགས། །
རང་རིག་སྐུ་གསུམ་འདུ་བྲལ་ཡེ་མེད་ཕྱིར། །
འདི་ཕྱི་བར་དོའི་མཚན་མས་རབ་དབེན་ཀྱང༌། །
མ་རྟོགས་བློ་ལ་བར་དོའི་འཁྲུལ་པ་ཤར། །
ཤར་བ་དེ་ཀ་ལམ་དུ་ཁྱེར་བ་གཅེས། །
རང་སྣང་སྣ་ཚོགས་རང་ལ་ཤར་བ་ནི། །
སྤངས་པས་མི་སྤངས་བཀག་པས་མི་ཁེགས་ཀྱང༌། །
རང་མཚང་རིག་ན་འཁྲུལ་པའི་རྒྱུ་རྐྱེན་བྲལ། །
འགག་དོན་མ་ལུས་འདི་ཉིད་ཁོ་ནར་འདུས། །
དེ་ཕྱིར་དམ་པའི་བླ་མ་ལེགས་བསྟེན་ནས། །
ཆོས་ཀུན་མདོ་དོན་སྙིང་པོར་སྒྲོ་འདོགས་བཅད། །
ཚེ་དང་སྒྲུབ་པ་མཉམ་པའི་བརྟུལ་ཞུགས་ཀྱིས། །
རང་གཞན་དོན་གཉིས་མྱུར་འགྲུབ་འབད་པར་འཚལ། །
གསང་སྔགས་ངེས་པ་དོན་གྱི་སྙིང་པོའི་ཉམས་ལེན་གནད། །
མ་ལུས་བར་དོའི་གནས་སྐབས་བཞི་འདིར་འདུར་རུང་བས། །
དེ་དག་དབྱེ་དང་བསྡུ་ཚུལ་གང་ཡིན་སྨྲོས་ཤིག་ཅེས། །
སྨོན་ལམ་མཚན་ཅན་གང་གིས་བསྐུལ་ཕྱིར་འདི་བརྗོད་མོད། །
བདག་འདྲས་གཞུང་ལུགས་ཐོས་བསམ་མ་བགྱིས་ཤིང༌། །
སྒོམ་པའི་ཉམས་མྱོང་ཆ་ཙམ་མི་ལྡན་པས། །
སྨྲས་འདིས་གཞན་དག་མགུ་དང་ཕན་ནུས་མིན། །
རང་ཉིད་ཡི་གེས་ངལ་བ་ཙམ་དུ་ཟད། །
དེང་སང་རྒྱལ་གསུང་མཁས་གྲུབ་ཀུན་གཞུང་གི །
གླེགས་བམ་ཕལ་ཆེར་འབུ་སྲིན་ཚང་བཅའ་ན། །
བདག་འདྲའི་ཕལ་ཚིག་ཡི་གེར་བཀོད་འདི་ལ། །
ཤེས་ལྡན་སུ་ཞིག་དགའ་བར་ཅི་ལ་འགྱུར། །
འོན་ཀྱང་སྐུལ་བ་པོ་ཡི་ངག །
མི་གཅོག་སླད་དུ་དྲིན་ཅན་གྱི། །
རྣམ་འདྲེན་འགའ་གསུང་ཐོས་པ་དག །
གང་ནུས་ཡི་གེ་འདི་བགྱིས་སོ། །
ནོར་འཁྲུལ་ཀུན་བཤགས་ལྷག་བསམ་དགེ་བ་གང་མཆིས་དེས། །
མཐའ་མེད་འཁོར་བའི་མ་རྒན་རྫོགས་བྱང་ཐོབ་གྱུར་ཅིག །
རྒྱལ་བསྟན་དྲི་མེད་གདུལ་བྱའི་སྒྲོན་མེར་རྟག་གསལ་བའི། །
བཀྲ་ཤིས་དགེ་ལེགས་དུས་ཀུན་ཕྱོགས་མཐར་ཁྱབ་གྱུར་ཅིག །
གསང་སྔགས་གསར་རྙིང་ཐམས་ཅད་ཀྱི་དགོངས་པ་སྤྱི་མཐུན་དུ་གྱུར་པའི་བར་དོ་མཐའ་དག་གི་འཆར་ཚུལ། སྐྱོན་ཡོན་ཉམས་ལེན་ཇི་ལྟར་དགོས་ཚུལ་སོགས་ཞིབ་གསལ་དུ་བཀོད་པ་ཞིག་དགོས་ཞེས་སྐལ་ལྡན་སྨོན་ལམ་པས་ཚོགས་ཀྱི་འཁོར་ལོ་དང་བཅས་བསྐུལ་བར་མཛད་མོད་ཀྱང༌། རང་ཉིད་ཐོས་བསམ་མིག་རྒྱ་ཞན་ཅིང༌། ཅུང་ཟད་ཐོས་པ་དག་ཀྱང་བརྗེད་ངས་ཀྱི་དབང་དུ་གྱུར་པའི་གཤིས་ཀྱིས། མཐའ་ཆོད་པ་ཞིག་སྨྲ་བར་མ་ནུས་ཤིང་འོན་ཀྱང་ཡིག་ཆ་ཕྲན་བུ་གང་མཐོང་དང༌། རྣམ་འདྲེན་འགའི་སྐུ་དྲིན་གྱི་ཆ་ཤས་གང་ཐོབ་རྣམས་ཅི་ཐོན་དུ་བྲིས་པ་ལགས་ཤིང༌། རྣམ་དཔྱོད་ཀྱིས་རྨོངས་ཕྱིར་བརྗོད་བྱ་རྣམས་མི་གཙང་ཞིང་འགལ་ཟློས་སོགས་ཀྱི་སྐྱོན་ཚོགས་མང་བར་མཆིས་ན། མཁས་གྲུབ་དཔྱོད་ལྡན་རྣམས་ཀྱིས་མི་ཁྲེལ་བར་གསོལ་བ་འདེབས་སོ། །ཞེས་སྣ་ཚོགས་རང་གྲོལ་གྱིས་རྒོད་ཚང་དཔལ་གྱིས་ནགས་ཁྲོད་མཚམས་མལ་དུ་བྲིས་པ་དགེའོ།། །།
༄༅། །བར་དོའི་ཆོས་བཤད་ཐར་པ་མཆོག་གི་གྲོང་ཁྱེར་དུ་འཇུག་པའི་སྒོ་ཆེན།
སྟོབས་བཅུའི་སྟོབས་ལྡན་ལྷ་ཡི་བླ། །
མངོན་དགའི་ཞིང་དུ་མངོན་དགའ་བའི། །
དཔལ་ལྡན་དཔལ་གྱི་འབྱུང་ཁུངས་ཆེ། །
མི་ཁྲུགས་མགོན་པོས་མགོན་མཛོད་ཅིག །
སྲིད་པ་བར་དོའི་གྲོང་ཁྱེར་དུ། །
གཏད་མེད་འཁྱམས་པའི་རྣམ་ཤེས་ལ། །
ཆོས་ཀྱི་གྲོས་འདེབས་སྙིང་པོའི་གནད། །
ནད་ལ་ཕན་པའི་སྨན་བཞིན་བསྟེན། །
རྡོ་རྗེ་མི་འཁྲུགས་པ་དང༌། ཀུན་རིག་དང༌། གཙུག་དགུ་སོགས་ངན་སོང་སྦྱོང་བའི་ཆོ་ག་ལ་ཉེ་བར་མཁོ་བའི་ཡན་ལག་བར་དོའི་ཆོས་བཤད་གོ་བདེ་ཉུང་ངུ་ཞིག་འབྲི་བར་བྱ་སྟེ། ཕུང་པོ་དངོས་སུ་ཡོད་དམ་མེད་ཀྱང་རུང༌། གནས་གོས་སོགས་དམིགས་པ་གསལ་བའི་ངང་ནས་ཆོ་ག་ལྷག་ཆད་མེད་པར་བཏང༌། ཆོས་བཤད་ཀྱི་དུས་ལ་བབ་ཚེ། སྤྱིར་སེམས་ཅན་ཡོངས་དང༌། བྱེ་བྲག་བར་སྲིད་པ། ཁྱད་པར་གཤིན་པོ་དེ་ལ་ཞེ་ཐག་པ་ནས་སྙིང་བརྩེ་བའི་བསམ་པས། ངག་དལ་ཞིང་གོ་བདེ་བའི་སྒོ་ནས་འདི་སྐད་བརྗོད་པར་བྱའོ། །
ཆེ་གེ་མོ་ཁྱོད་ཤི་ནས་ཡིད་ལུས་བར་དོ་ན་འཁྱམས་ཀྱི་ཡོད་པ་ཡིན་པས་ངོ་ཤེས་པར་གྱིས་ལ་འདི་བཞིན་ཡིད་ལ་ཞོག སྔར་གསོན་དུས་དང་སྣང་བའི་འཆར་ཚུལ་མི་འདྲ་བར་འབྱུང་བཞི་གོ་ལོག་པའི་འཁྲུལ་སྣང་ལ་འཇིགས་པའི་སྒྲ་བཞི་སོགས་འབྱུང་སྟེ། ས་རླུང་གིས་རི་ཉིལ་བ་ལྟ་བུའི་སྒྲ་དང་ས་གཡོ་བའི་སྣང་བ།  ཆུ་ཀླུང་གིས་རྒྱ་མཚོ་རླབས་འཆོལ་བའི་སྒྲ་དང་འཇིག་རྟེན་ཆུས་གང་བའི་སྣང་བ། མེ་ལོང་གིས་ནགས་ཚལ་ལ་མེ་མཆེད་པའི་སྒྲ་དང་ཕྱོགས་མཚམས་ཐམས་ཅད་མེས་གང་བའི་སྣང་བ། རླུང་གི་རླུང་གིས་འབྲུག་སྟོང་དུས་གཅིག་ཏུ་ལྡིར་བ་ལྟ་བུའི་སྒྲ་དང་ཐོག་འབབ་པའི་སྣང་བ། གཞན་ཡང་གནམ་ས་སྟེང་འོག་ལོག་པ་དང༌། སྒྲ་དྲག་པོ་ཐོས་པ་དང༌། གནོད་སྦྱིན་དང་སྲིན་པོ་ཁྲོས་པའི་རྣམ་པ་མཐོང་བ་དང༌། སེང་གེ་དང༌། སྟག་གཟིག་དང༌། དོམ་དྲེད་དང༌། ཁྱི་ལ་སོགས་པའི་འཇིགས་སུ་རུང་བས་འཚེ་བ་ལ་སོགས་པ་མང་པོ་སྣང་བ་ལ་འཆར་སྲིད་ཀྱང༌། རང་སེམས་འཁྲུལ་པའི་སྣང་བ་མི་འདྲ་བ་སྣ་ཚོགས་བར་དོའི་ལས་སྣང་ལ་ཤར་བ་ཡིན། དེ་ལྟར་ཇི་ཙམ་ཤར་ཡང་རྨི་ལམ་དུ་ཤར་བ་དང་ཁྱད་མེད་པས་འཇིགས་མི་དགོས་པས་འབྲོས་པའི་དམིགས་རྣམ་མ་བྱེད་པར་ལྷོད་ཀྱིས་གློད་དང་རང་གྲོལ་དུ་འགྲོ། ཡང་མཐོང་སྣང་ལ་གཅོང་གཡང་ཆེན་པོ་དཀར་པོ་དང༌། དམར་པོ་དང༌། ནག་པོ་དང་གསུམ་གང་རུང་ལ་ལྟུང་བའི་སྣང་བ་ཡོང་སྲིད་དེ། དེ་འདོད་ཆགས་ཞེ་སྡང་གཏི་མུག་ནང་ན་ཡོད་པའི་རང་མདངས་ཕྱི་རོལ་དུ་ཤར་བ་ཡིན། དེ་ཀ་རང་སེམས་སྟོང་པའི་རང་སྣང་ཡིན། བདེན་བདེན་རྟག་རྟག་ཏུ་གྲུབ་པ་མེད། རང་སྣང་དུ་ངོ་ཤེས་པས་ཆོ་ག་རང་ཞིར་འགྲོ། འོད་ཀྱི་ལམ་དཀར་པོ་དེ་ལྷའི་ལམ། དམར་པོ་མི། སེར་པོ་དུད་འགྲོ། སྔོན་པོ་ཡི་དྭགས། ནག་པོ་དམྱལ་བའི་ལམ་ཡིན་པས་ཏབ་ཏོབ་ལ་ལམ་དེ་དག་ཏུ་འགྲོ་བའི་འདུན་པ་མ་བྱེད་པར་རིག་པ་རང་ཚོ་བཟུང༌། གཞན་ཡང་ཁ་དོག་སྣ་ཚོགས་པའི་འོད་དང༌། ཐིག་ལེ་ཐིག་ཕྲན་གྱི་འཕྲོ་འདུ་དང༌། ཆར་རླུང་དྲག་པོས་དེད་པ་དང༌། ཁྲོ་བོ་ཁྲོ་མོས་འཇིགས་སྟོན་པ་དང༌། ཕོ་ཉ་གཏུམ་པོས་རྒྱོབ་ཅིག་གསོད་ཅིག་ཟེར་བ་དང༌། གཤིན་རྗེའི་སྐྱེས་བུས་དེད་པ་དང་ཁྲིད་པའི་སྣང་བ་འབྱུང་སྟེ། བར་དོའི་ལས་ཀྱི་འཁྲུལ་སྣང་ཡིན། རྨི་ལམ་དུ་དེ་དག་བྱུང་བ་དང་ཁྱད་པར་གཅིག་ཀྱང་མེད། དེ་ལ་འཇིགས་ནས་བྲོས་ན་མངལ་ངན་པར་ཆུད་པས་རིག་པ་ཚོ་བཟུང༌། ཤེས་པ་ལྷོད་ཀྱིས་གློད་པས་རང་ཤར་རང་གྲོལ་དུ་འགྲོ། དེ་ཡང༌། གཤིན་རྗེས་ཁྲིད་པའི་འཇིགས་སྣང་གིས་རྐྱེན་བྱས་ལྕགས་ཀྱི་ཁང་པ་མེ་འབར་བར་ཞུགས་ན་དམྱལ་བར་སྐྱེ། སྡོང་རྡུམ་དང་བྱ་སྐྱིབས་སུ་ཡིབ་ན་ཡི་དྭགས་དང་དུད་འགྲོར་སྐྱེ། ངང་པས་བརྒྱན་པའི་མཚོར་བྱིང་ན་ཤར་གྱི་ལུས་འཕགས་པོར་སྐྱེ། བ་ལང་གིས་བརྒྱན་པའི་མཚོར་བྱིང་ན་ནུབ་བ་ལང་སྤྱོད་དུ་སྐྱེ། རྟས་བརྒྱན་པའི་མཚོར་བྱིང་ན་བྱང་སྒྲ་མི་སྙན་དུ་སྐྱེ། ཁང་བཟང་དུ་འཇུག་པ་དང་ཕ་མའི་འདུ་འཕྲོད་མཐོང་ན་ལྷོ་འཛམ་བུ་གླིང་དུ་སྐྱེ་བའི་ལྟས་ཡིན། ལྷའི་གཞལ་ཡས་ཁང་དང༌། རྒྱན་དང་ལོངས་སྤྱོད་མཐོང་བ་ལ་ཆགས་ན་ལྷར་སྐྱེ་བའི་མཚན་མ་ཡིན་ཡང་རང་སེམས་ཀྱིས་བཟོས་པ་ཡིན་པས། དེ་དག་ལ་འཇིགས་སྣང་མ་བྱེད་པར་གཟུགས་གང་མཐོང་བླ་མ་དང་ཡི་དམ་གྱི་ཞལ་མཐོང་བ་ཡིན་སྙམ་མོས་གུས་བསྐྱེད། སྒྲ་ཐོས་པ་ཐམས་ཅད་དམ་པའི་ཆོས་ཀྱི་སྒྲ་ཐོས་པ་ཡིན་བསམ་པའི་དད་ཤུགས་བསྐྱེད། ཡིད་ཀྱི་དྲན་རྟོག་གང་ཤར་ཡང་ཆོས་སྐུའི་རྣམ་རོལ་ཡིན་སྙམ་པ་གྱིས་ལ་དགའ་བ་བསྒོམ། ད་སྐྱིད་སྡུག་གང་ཡོང་ཀྱང་བླ་མ་མཁྱེན་སྐྱབས་སུ་མཆི་བསམ་གྱིན་མོས་གུས་དུང་དུང་གྱིས། དཀོན་མཆོག་གསུམ་གྱི་རྟེན་དང་ལྷ་ཁང་དང༌། དགེ་སློང་གི་དགེ་འདུན་དང༌། བླ་མ་དགེ་བའི་བཤེས་གཉེན་མཐོང་ན་དེ་རྣམས་ལ་བློ་ལྷན་གྱིས་གཏོད། མོས་གུས་དུང་དུང་བ་གྱིས། ད་དལ་འབྱོར་གྱི་མི་ལུས་རྣམ་པར་དག་པ་ཞིག་བླངས་ནས། དམ་པའི་ཆོས་ཉམས་སུ་ལེན་པའི་སྐྱེས་བུ། སེམས་ཅན་ཚད་མེད་པ་ལ་ཕན་ཐོགས་པ་ཞིག་བྱ་དགོས་སྙམ་པའི་ལྷག་བསམ་གྱིས་ལ་སྨོན་ལམ་ཐོབ། དཀོན་མཆོག་གསུམ་ལ་བློ་འགེལ་གྱི་སྐྱབས་འགྲོ་ཞེ་ཐག་པ་ནས་གྱིས། བར་དོའི་རྟེན་འདི་ཆུ་ནང་གི་ཀོ་བ་དང་འདྲ་བསྒྱུར་སླ་བ་ཡིན། དེའི་རྒྱུ་མཚན་གྱིས་ཡིད་ལ་གང་བསམས་ཚེགས་མེད་དུ་འགྲུབ་པ་ཡིན་པས་ངའི་གདམས་ངག་འདི་རྣམས་སེམས་ལ་ཞོག རང་སེམས་དྲན་པས་ཚིར་གྱིས་བཟུང་ལ་ཤེས་པ་དགའ་ཡལ་ལོ་ཐོང༌། ཁྱེད་ཀྱི་འདུན་མ་ལེགས་པ་ཡིན་ནོ། །ཞེས་བརྗོད།
ཡང་སྔར་སེམས་ངོ་འཕྲོད་པའི་རིགས་ཡིན་ན། རང་སེམས་ཀྱི་གནས་ལུགས་ལ་ཆེར་ཏེ་ལྟོས། སྣང་བ་ཐམས་ཅད་སེམས་ཀྱི་ཆོ་འཕྲུལ་ཡིན་པས། གང་ཤར་གྱི་ཐོག་ཏུ་ལྷོད་ཀྱིས་གློད། ཤིགས་ཀྱིས་ཤིག སེམས་སྟོང་གསལ་ཡེ་ནས་ཆོས་ཀྱི་སྐུ། རང་བཞིན་གྱིས་འོད་གསལ་བ། བླ་མས་ངོ་སྤྲད་ཅིང་རང་གིས་ཉམས་སུ་བླངས་པའི་དགེ་སྦྱོར་རང་ངོ་རང་ཤེས་ཀྱི་སྟེང་དུ་ཞོག་ཅིག དེ་ཀའི་ངང་ནས་གཞན་ཕན་བྱང་ཆུབ་སེམས་ཀྱིས་མཚམས་སྦྱར་ནས་སངས་རྒྱས་ཀྱི་བསྟན་པ་དང་སེམས་ཅན་ཐམས་ཅད་ལ་ཕན་པའི་ལུས་ཁྱད་པར་ཅན་ལེན་པའི་འདུན་པ་དང༌། སྨོན་ལམ་རྣམ་པར་དག་པར་ཡང་དང་ཡང་དུ་ཐོབ་མཛོད། ཅེས་གསལ་འདེབས་བྱའོ། །
འདི་ཕྱི་གཉིས་ཀྱི་བར་མ་དེར། །ལས་ཀྱི་འཁྱམས་ཚེ་ངོ་སྤྲོད་ཚིག །འདི་ལྟར་འདོམས་མཁས་བླ་མ་དེ། །རྡོ་རྗེ་འཆང་ལས་གཞན་དུ་ཅི། །རང་ལ་གདེང་མེད་ན་ཡང་གཞན། །མགོ་བོ་བསྐོར་བའི་ཁྲམ་བཤད་དེ། །ཁྱིམ་པའི་སྣང་ངོར་མཛེས་སྲིད་ཀྱང༌། །སྨྲ་བ་པོ་ལ་ཁུར་དུ་ལྕི། །འདི་བྲིས་དགེ་བའི་དངོས་པོ་དཀར། །ཀུན་གསལ་ཁྱོན་རྗེས་ཉེར་འགྲོ་དེས། །སྲིད་པའི་འཁོར་ལོ་རྒྱུན་བཅད་ནས། །ལོངས་སྤྱོད་རྫོགས་པའི་སྐུ་ཐོབ་ཤོག །བླ་མ་གསར་བུ་འགའ་ཞིག་ལ་ཕན་པའི་ལྷག་བསམ་གྱིས་ཀུ་སཱ་ལི་བུདྡྷའི་མིང་ཅན་གྱིས་ཤྲཱི་རྒོད་ཚང་རི་ཁྲོད་དུ་བྲིས་པའོ། །དགེའོ།། །།
